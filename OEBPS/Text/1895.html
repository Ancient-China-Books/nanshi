<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">南史-卷五十四·列傳第四十四</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>
列傳第四十四
</h1><hr/></div>
<div class="section" id="title-1"><h2>
<strong>梁簡文帝諸子　元帝諸子</strong>
</h2></div>
<p class="em2" id="p0"><a class="gg-link" href="#p0" onclick="return changeColor(this);"></a>
簡文二十子。王皇后生哀太子大器、南郡王大連。陳淑容生尋陽王大心。左夫人生南海王大臨、安陸王大春。謝夫人生瀏陽公大雅。張夫人生新興王大莊。包昭華生西陽王大鈞。范夫人生武寧王大威。褚修華生建平王大球。陳夫人生義安王大昕。朱夫人生綏建王大摯。其臨川王大款、桂陽王大成、汝南王大封、樂良王大圜，並不知母氏。潘美人生皇子大訓，早亡無封。其餘不知不載。
</p>
<p class="em2" id="p1"><a class="gg-link" href="#p1" onclick="return changeColor(this);"></a>
哀太子大器字仁宗，簡文嫡長子也。中大通四年，封宣城郡王。<span class="jiaozhusup">「四年」各本作「三年」，據武帝紀改。</span>太清二年十月，侯景寇建鄴，敕太子爲臺內大都督。三年五月，簡文即位。六月丁亥，<span class="jiaozhusup">「丁亥」各本作「癸酉」。按是月乙酉朔，無癸酉，據武帝紀改。</span>立爲皇太子。
</p>
<p class="em2" id="p2"><a class="gg-link" href="#p2" onclick="return changeColor(this);"></a>
大寶二年八月，景廢簡文，將害太子。時景黨稱景命召之，太子方講老子，將下床而刑人掩至。太子顏色不變，徐曰：「久知此事，嗟其晚耳。」刑者將以衣帶絞之，太子曰：「此不能見殺。」乃指繫帳竿下繩，命取絞之而絕。時年二十八。
</p>
<p class="em2" id="p3"><a class="gg-link" href="#p3" onclick="return changeColor(this);"></a>
太子性寬和，兼神用端嶷，在賊中每不屈意。左右竊問其故，答曰：「賊若未須見殺，雖復陵傲呵叱，其終不敢言。若見害時至，雖一日百拜，無益於死。」問者又曰：「官今憂逼而神貌怡然，未喻此意。」答曰：「吾自度死必在賊前，若諸叔外來，平夷羯寇，必前見殺，然後就死。若其遂開拓上流，必先見殺，後取富貴。何能以無益之愁，橫憂必死之命。」景之西上，攜太子同行，及敗歸，船往往相失。所乘船入樅陽浦，舟中腹心並勸因此入北。太子曰：「自國家喪敗，志不圖生。主上蒙塵，寧忍違離。吾今若去，乃是叛父，非謂避賊。天下豈有無父之國。」便涕泗鳴咽，命即前進。賊以太子有器度，每憚之。恐爲後患，故先及禍。承聖元年四月，追諡哀太子，祔太廟陰室。
</p>
<p class="em2" id="p4"><a class="gg-link" href="#p4" onclick="return changeColor(this);"></a>
尋陽王大心字仁恕，簡文第二子也。幼而聰朗，善屬文。中大通四年，以皇孫封當陽縣公。大同元年，爲都督、郢州刺史，時年十三。簡文以其幼，戒之曰：「事無大小，悉委行事。」大心雖不親州務，發言每合於理，眾皆驚服。太清元年，爲雲麾將軍、江州刺史。貪冒財賄，不能綏接百姓。二年，侯景寇都，大心招集士卒，與上流諸軍赴援宮闕。三年，臺城陷，上甲侯蕭韶南奔宣密詔，加散騎常侍，進號平南將軍。大寶元年，封尋陽王。
</p>
<p class="em2" id="p5"><a class="gg-link" href="#p5" onclick="return changeColor(this);"></a>
初，歷陽太守莊鐵以城降侯景，既而又奉其母來奔。大心以鐵舊將，厚爲其禮，軍旅之事，悉以委之，以爲豫章內史。景數遣軍西上寇抄，大心輒令鐵擊破之，禽其將趙加婁，賊不能進。時鄱陽王範率眾棄合肥，屯于柵口，待援兵總集，欲俱進。大心聞之，遣要範西上，以盆城處之，廩饋甚厚，欲與戮力共除禍難。會鐵據豫章反，大心令中兵參軍韋約討之，鐵敗乞降。鄱陽世子嗣先與鐵善，乃謂範曰：「昔與鐵游處，其人才略從橫，若降江州，必不全其首領，請援之。」乃遣將侯瑱救鐵，夜破韋約等營。大心大懼。於是二蕃釁起。
</p>
<p class="em2" id="p6"><a class="gg-link" href="#p6" onclick="return changeColor(this);"></a>
景將任約略地至盆城，大心遣司馬韋質拒戰敗績，時帳下猶有勇士千餘人，咸說曰：「既無糧儲，難以守固，若輕騎往建州，以圖後舉，策之上也。」其母陳淑容不從，撫胸慟哭，大心乃止，遂與約和。二年，將遇害，遶床謂賊廂公王僧貴曰：「我以全州歸命，何忍相苦。」乃見射而殞。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
臨川王大款字仁師，簡文第三子也。初封石城縣公，位中書侍郎。太清三年，簡文即位，封江夏郡王。大寶元年，奔江陵，湘東王承制，改封臨川王。魏剋江陵，遇害。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
南海王大臨字仁宣，簡文帝第四子也。大同二年，封寧國縣公。少而敏慧。年十一，遭左夫人憂，哭泣毀瘠，以孝聞。後入國學，明經射策甲科，拜中書侍郎，遷給事黃門侍郎。十一年，長兼侍中，出爲琅邪、彭城二郡太守。侯景亂，屯端門，都督城南諸軍事。大寶元年，封南海郡王，出爲都督、東揚州刺史，又除吳郡太守。時張彪起義於會稽，吳人陸令公、潁川庾孟卿等勸大臨投之。大臨曰：「彪若成功，不藉我力；如其撓敗，以我說焉，不可往也。」二年遇害。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
南郡王大連字仁靖，簡文第五子也。少俊爽，能屬文。舉止風流，雅有巧思，妙達音樂，兼善丹青。大同二年，封臨城縣公。七年，與南海王俱入國學，並射策甲科，皆拜中書侍郎。十年，武帝幸朱方，大連與兄大臨並從。武帝問曰：「汝等習騎不？」對曰：「臣等未奉詔，不敢輒習。」敕令給馬試之。大連兄弟據鞍往還，各得馳驟之節。帝大說，即賜所乘馬。及爲啟謝，辭又甚美。帝他日謂簡文曰：「昨見大臨、大連，風韻可愛，足慰吾老年。」遷給事黃門侍郎，轉侍中。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
太清元年，出爲東揚州刺史。侯景入寇建鄴，大連率眾四萬來赴。及臺城沒，援軍散還東揚州。會稽豐沃，糧仗山積，東人懲景苛虐，咸樂爲用，而大連恒沈湎于酒。宋子仙攻之，大連棄城走，追及於信安縣，大連猶醉弗之覺。於是三吳悉爲賊有。大寶元年，封南郡王。賊遣將趙伯超、劉神茂來攻。大連專委部將留異，以城應賊，大連棄走，爲賊所獲。侯景以爲江州刺史。二年遇害。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
安陸王大春字仁經，簡文第六子也。少博涉書記，善吹笙。天性孝謹，體貌瑰偉，腰帶十圍。大同六年，封西豐縣公，<span class="jiaozhusup">「公」各本作「侯」，據梁書改。張森楷南史校勘記：「按太子子例皆封公。」各本並誤。</span>拜中書侍郎。後爲寧遠將軍，知石頭戍軍事。侯景內寇，大春奔京口，隨邵陵王入援，戰于鍾山。軍敗，肥大不能行，爲賊所獲。大寶元年，封安陸郡王，出爲東揚州刺史。二年遇害。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
桂陽王大成字仁和，簡文第八子也。初封新淦公。太清三年，簡文即位，封山陽郡王。大寶元年，奔江陵。湘東王承制，改封桂陽王。大成性甚兇粗，兼便弓馬。至江陵，被甲夜出，人謂爲劫，斫之，遂失左髻。魏剋江陵，遇害。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
汝南王大封字仁叡，簡文第九子也。初封臨汝公。太清三年，簡文即位，封宜都郡王。大寶元年，奔江陵。湘東王承制，封汝南王。魏剋江陵，遇害。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
瀏陽公大雅字仁風，簡文第十二子也。大同九年，封瀏陽縣公。少聰警，美姿儀，特爲武帝所愛。臺城陷，大雅猶命左右格戰。賊至漸眾，乃自縋而下，發憤感疾薨。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
新興王大莊字仁禮，簡文第十三子也。性躁動。大同九年，<span class="jiaozhusup">「九年」各本作「元年」，據梁書改。</span>封高唐縣公。大寶元年，封新興郡王，位南徐州刺史。二年遇害。
</p>
<p class="em2" id="p16"><a class="gg-link" href="#p16" onclick="return changeColor(this);"></a>
西陽王大鈞字仁博，<span class="jiaozhusup">「仁博」梁書作「仁輔」。</span>簡文第十四子也。性厚重，不妄戲弄。年七歲，武帝嘗問讀何書，對曰學詩。因令諷誦，即誦周南，音韻清雅。帝重之，因賜王羲之書一卷。大寶元年，封西陽郡王，位丹陽尹。二年，監揚州，遇害。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
武寧王大威字仁容，簡文第十五子也。美風儀，眉目如畫。大寶元年，封武寧郡王。二年，爲丹陽尹，遇害。
</p>
<p class="em2" id="p18"><a class="gg-link" href="#p18" onclick="return changeColor(this);"></a>
皇子大訓字仁德，簡文第十六子也。少而腳疾，不敢躡履。太清三年，未封而亡，年十歲。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
建平王大球字仁玉，<span class="jiaozhusup">「仁玉」梁書作「仁珽」。</span>簡文帝第十七子也。大寶元年，封建平郡王。<span class="jiaozhusup">「建平」各本作「建安」。按本卷前序及梁書皆作「建平」，是，今據改。</span>性明慧夙成。初，侯景圍臺城，武帝素歸心釋教，每發誓願，恒云：「若有眾生應受諸苦，衍身代當。」時大球年甫七歲，聞而驚謂母曰：「官家尚爾，兒安敢辭。」乃六時禮佛，亦云：「凡有眾生應獲苦報，悉大球代受。」其早慧如此。二年遇害。
</p>
<p class="em2" id="p20"><a class="gg-link" href="#p20" onclick="return changeColor(this);"></a>
義安王大昕字仁朗，簡文帝第十八子也。年四歲，母陳夫人卒，便哀毀有若成人，晨夕涕泣，眼爲之傷。及武帝崩，大昕奉慰簡文，嗚噎不自勝，左右莫不掩泣。大寶元年，封義安郡王。二年遇害。
</p>
<p class="em2" id="p21"><a class="gg-link" href="#p21" onclick="return changeColor(this);"></a>
綏建王大摯字仁瑛，簡文第十九子也。幼雄壯有膽氣，及臺城陷，乃歎曰：「大丈夫會當滅虜屬。」嬭媼驚掩其口，曰：「勿妄言，禍將及。」大摯笑曰：「禍至非由此。」大寶元年封，二年遇害。
</p>
<p class="em2" id="p22"><a class="gg-link" href="#p22" onclick="return changeColor(this);"></a>
樂良王大圜，簡文第二十子也。大寶元年封。後入周。仕隋位內史侍郎。
</p>
<p class="em2" id="p23"><a class="gg-link" href="#p23" onclick="return changeColor(this);"></a>
元帝諸子。徐妃生武烈世子方等。<span class="jiaozhusup">「武烈」北監本、殿本作「忠壯」，傳文同，而總目及後論作「忠烈」。元大德本、南監本、汲古閣本、金陵局本亦並作「忠烈」。按梁書皆作「忠壯」，並無「忠烈」之文；而本傳乃云：「元帝即位，改諡武烈世子。」本書元帝紀：「承聖元年冬十一月，改諡忠壯太子爲武烈太子。」皆與傳合，今據改。</span>王貴嬪生貞惠世子方諸、始安王方略。袁貴人生愍懷太子方矩。夏貴妃生敬皇帝。自餘不顯。
</p>
<p class="em2" id="p24"><a class="gg-link" href="#p24" onclick="return changeColor(this);"></a>
武烈世子方等字實相，元帝長子也。少聰敏，有俊才，善騎射，尤長巧思。性愛林泉，特好散逸。嘗著論曰：「人生處世，如白駒過隙耳。一壺之酒，足以養性，一簞之食，足以怡形。生在蒿蓬，死葬溝壑，瓦棺石槨，何以異茲。吾嘗夢爲魚，因化爲鳥。方其夢也，何樂如之，及其覺也，何憂斯類，良由吾之不及魚鳥者遠矣。故魚鳥飛浮，任其志性，吾之進退，恒在掌握。舉首懼觸，搖足恐墮。若使吾終得與魚鳥同遊，則去人間如脫屣耳。」初，徐妃以嫉妒失寵，方諸母王氏以冶容倖嬖。及王夫人終，元帝歸咎徐妃，方等意不自安。元帝聞之，又惡方等，方等益懼，故述此論以申其志。
</p>
<p class="em2" id="p25"><a class="gg-link" href="#p25" onclick="return changeColor(this);"></a>
時武帝年高，欲見諸王長子。元帝遣方等，方等欣然升舟，冀免憂辱。行至繇水，遇侯景亂，元帝召之，方等啟曰：「昔申生不愛其死，方等豈顧其生。」元帝省書歎息，知無還意，乃配步騎一萬，使援臺城。賊每來攻，方等必身當矢石。城陷，方等歸荊州，收集士馬，甚得眾和。元帝始歎其能。方等又勸修築城柵，以備不虞，既成，樓雉相望，周回七十餘里。元帝觀之甚說，入謂徐妃曰：「若更有一子如此，吾復何憂。」徐妃不答，垂泣而退。元帝忿之，因疏其穢行牓于大閤，方等入見，益以自危。
</p>
<p class="em2" id="p26"><a class="gg-link" href="#p26" onclick="return changeColor(this);"></a>
時河東王爲湘州刺史，不受令。方等求征之，元帝謂曰：「汝有水厄，深宜慎之。」拜爲都督，令南討。方等臨行謂所親曰：「吾此段出征，必死無二，死而獲所，吾豈愛生。」及至麻溪，軍敗溺死，求屍不得。元帝聞之心喜，不以爲戚。後追思其才，贈侍中、中軍將軍、揚州刺史，諡忠壯世子，并招魂以葬之。
</p>
<p class="em2" id="p27"><a class="gg-link" href="#p27" onclick="return changeColor(this);"></a>
方等注范曄後漢書，未就。所撰三十國春秋及篤靜子行於世<span class="jiaozhusup">「篤靜子」梁書作「靜住子」。按隋書經籍志著錄淨住子，謂南齊竟陵王子良撰。</span>。
</p>
<p class="em2" id="p28"><a class="gg-link" href="#p28" onclick="return changeColor(this);"></a>
元帝即位，改諡武烈世子。封子莊爲永嘉王。及魏剋江陵，莊年甫七歲，爲人家所匿。後王琳迎送建鄴。及敬帝立，出質于齊。敬帝太平二年，陳武帝將受禪，王琳請莊于齊以主梁嗣，自盆城濟江。二月，即帝位于郢州，年號天啟，置百官。王琳總其軍國。明年，莊爲陳人所敗，其御史中丞劉仲威奉以奔壽陽，遂入齊。齊武平元年，授特進、開府儀同三司，封梁王。齊朝許以興復，竟不果而齊亡，莊在鄴飲氣而死。
</p>
<p class="em2" id="p29"><a class="gg-link" href="#p29" onclick="return changeColor(this);"></a>
貞惠世子方諸字明智，<span class="jiaozhusup">「明智」梁書作「智相」。</span>元帝第二子也。幼聰警博學，明老、易，善談玄，風采清越，特爲元帝所愛，母王氏又有寵。及方等敗後，元帝謂曰：「不有所廢，其何以興。勿以汝兄爲念。」因拜中撫軍將軍以自副。<span class="jiaozhusup">「中撫軍」下「將軍」二字，梁書無。</span>又出爲郢州刺史，鎮江夏，以鮑泉爲行事。時元帝遣徐文盛與侯景將任約相持，方諸年十五，童心未革，恃文盛在近，不恤軍政，日與鮑泉蒱酒爲樂。侯景知之，乃遣其將宋子仙從間道襲之。百姓奔告，方諸與鮑泉並不信，曰：「文盛大軍在下，虜安得來？」始命閉門，賊已入城。方諸方踞泉腹，以五色毦辮其鬚。子仙執方諸以歸。王僧辯軍至蔡洲，景遂害之。元帝追諡貞惠世子。
</p>
<p class="em2" id="p30"><a class="gg-link" href="#p30" onclick="return changeColor(this);"></a>
愍懷太子方矩字德規，元帝第四子也。少勤學，美容止。初封南安侯。太清初，累遷侍中，中衛將軍。元帝承制，拜王太子，改名元良。承聖元年十一月丙子，立爲皇太子。<span class="jiaozhusup">「丙子」當依梁書元帝紀作「己卯」。丙子是蕭繹即帝位日，至己卯始立皇太子。</span>及升儲位，昵狎群下，好著微服。嘗入朝，公服中著碧絲布袴，摳衣高，元帝見之大怪，遣尚書周弘正責之，因使太子師弘正。佗日，弘正謁見，元帝問曰：「太子比頗受卿導不？」對曰：「太子聖德乃未極日新，幸無大過。」帝曰：「卿以我父子故未直言，從容之間，無失和嶠之對。」便有廢立計。未及行而江陵喪亡，遇害。太子聰穎凶暴猜忍，俱有元帝風。敬帝承制，追諡愍懷太子。
</p>
<p class="em2" id="p31"><a class="gg-link" href="#p31" onclick="return changeColor(this);"></a>
始安王方略，元帝第十子，貞惠世子母弟也。母王氏，王琳之次姊，元帝即位，拜貴嬪，次妹又爲良人，並蒙寵幸，方略益鍾愛。侯景亂，元帝結好于魏，方略年數歲便遣入關。元帝親送近畿，執手歔欷，既而旋駕憶之，賦詩曰：「如何吾幼子，勝衣已別離，十日無由宴，千里送遠垂。」至長安即得還，贈遺甚厚。江陵喪亡，遇害。貴嬪、良人並更誕子，未出閤，無封失名。
</p>
<p class="em2" id="p32"><a class="gg-link" href="#p32" onclick="return changeColor(this);"></a>
論曰：簡文提挈寇戎，元帝崎嶇危亂，諸子之備踐艱棘，蓋時運之所鍾乎。武烈以幹蠱之材，居冢嗣之任，竟亦當年擯落，通塞亦云命也，哀哉！
</p>
<br/>
</div></body></html>