<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">南史-卷四·齊本紀上第四</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>
齊本紀上第四
</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>
齊太祖高皇帝諱道成，字紹伯，小字鬥將，姓蕭氏。其先本居東海蘭陵縣中都鄉中都里，晉元康元年，惠帝分東海郡爲蘭陵，故復爲蘭陵郡人。中朝喪亂，皇高祖淮陰令整，字公齊，過江居晉陵武進縣之東城里，寓居江左者，皆僑置本土，加以「南」名，更爲南蘭陵人也。
</p>
<p class="em2" id="p1"><a class="gg-link" href="#p1" onclick="return changeColor(this);"></a>
皇曾祖雋，字子武，位即丘令。皇祖樂子，字閨子，位輔國參軍，宋昇明中贈太常。皇考承之，字嗣伯，少有大志，才力過人，仕宋爲漢中太守。梁州之平，以功加龍驤將軍，後爲南泰山太守，封晉興縣五等男，遷右軍將軍。<span class="jiaozhusup">「右軍」文選齊安陸昭王碑文作「冠軍」，疑「右軍」爲「冠軍」之訛。</span>元嘉二十四年殂，梁土思之，於峨公山立廟祭祀。昇明二年，贈散騎常侍、金紫光祿大夫。
</p>
<p class="em2" id="p2"><a class="gg-link" href="#p2" onclick="return changeColor(this);"></a>
高帝以宋元嘉四年丁卯歲生，姿表英異，龍顙鍾聲，長七尺五寸，鱗文遍體。舊宅在武進縣，宅南有一桑樹，擢本三丈，橫生四枝，狀似華蓋。帝年數歲，好戲其下，從兄敬宗曰：「此樹爲汝生也。」儒生雷次宗立學於雞籠山，帝年十三，就受禮及左氏春秋。
</p>
<p class="em2" id="p3"><a class="gg-link" href="#p3" onclick="return changeColor(this);"></a>
十七年，宋大將軍彭城王義康被黜，徙豫章，皇考領兵防守，帝捨業南行。十九年，竟陵蠻動，宋文帝遣帝領偏軍討沔北蠻。二十三年，雍州刺史蕭思話鎮襄陽，啟帝自隨，初爲左軍中兵參軍。二十九年，領偏軍征仇池，破其武興、蘭皋二壘，遂從谷口入關。未至長安八十里，梁州刺史劉秀之遣司馬馬注助帝，攻拔談提城。<span class="jiaozhusup">「注」各本作「汪」，據南齊書改。「談提城」南齊書作「談堤城」。</span>魏救兵至，帝軍力疲少，又聞文帝崩，乃燒城還南鄭。
</p>
<p class="em2" id="p4"><a class="gg-link" href="#p4" onclick="return changeColor(this);"></a>
後襲爵晉興縣五等男。爲建康令，有能名。少府蕭惠開雅有知人鑒，謂人曰：「昔魏武爲洛陽北部時，人服其英，今看蕭建康，但當過之耳。」
</p>
<p class="em2" id="p5"><a class="gg-link" href="#p5" onclick="return changeColor(this);"></a>
宋明帝即位，爲右軍將軍。時四方叛，會稽太守尋陽王子房及在東諸郡皆起兵。明帝加帝輔國將軍，東討。至晉陵，一日破賊十二壘，分軍定諸縣。及徐州刺史薛安都據彭城歸魏，遣從子索兒攻淮陰，又徵帝討破之，索兒走鍾離，帝追至黯黮而還。除驍騎將軍，封西陽縣侯，遷巴陵王衛軍司馬，隨鎮會稽。
</p>
<p class="em2" id="p6"><a class="gg-link" href="#p6" onclick="return changeColor(this);"></a>
江州刺史晉安王子勛遣臨川內史張淹自鄱陽嶠道入三吳，明帝遣帝討之。時朝廷器甲皆充南討，帝軍容寡闕，乃編棕皮爲馬具裝，折竹爲寄生，夜舉火進軍。賊望見恐懼，未戰而走。還，除桂陽王征北司馬、南東海太守，行南徐州事，及張永等敗於彭城，淮南孤弱，以帝爲假冠軍將軍、持節、都督北討前鋒諸軍事，鎮淮陰。遷南兗州刺史，加督五州，督北討如故。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
明帝嫌帝非人臣相，而人間流言，帝當爲天子，明帝愈以爲疑，遣冠軍將軍吳喜留軍破釜，自持銀壺酒封以賜帝。帝戎服出門迎，懼鴆，不敢飲，將出奔，喜告以誠，先飲之，帝即酌飲之。喜還，明帝意乃悅。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
泰始七年，徵還都，部下勸勿就徵。帝曰：「主上自誅諸弟，爲太子幼弱，作萬歲後計，何關他族。惟應速發，事緩當見疑。今骨肉相害，自非靈長之運，禍難將興，方與卿等戮力耳。」至，拜散騎常侍、太子左衛率。明帝崩，遺詔爲右衛將軍，領衛尉，加兵五百人，與尚書令袁粲、護軍褚彥回、領軍劉勉共掌機事。尋解衛尉，加侍中，領石頭戍軍事。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
元徽二年五月，江州刺史桂陽王休範舉兵於尋陽，朝廷惶駭，帝與褚彥回等集中書省計議，莫有言者。帝曰：「昔上流謀逆，皆因淹緩以敗，休範必遠懲前失，輕兵急下，乘我無備，請頓新亭以當其鋒。」因索筆下議，餘並注同。中書舍人孫千齡與休範有密契，獨曰：「宜依舊遣軍據梁山。」帝正色曰：「賊今已近，梁山豈可得至！新亭既是兵衝，所欲以死報國耳。」乃單車白服出新亭。加帝使持節、都督征討諸軍事、平南將軍，加鼓吹一部。築新亭城壘未畢，賊前軍已至，帝方解衣高臥，以安眾心。乃索白虎幡，登西垣，使寧朔將軍高道慶、羽林監陳顯達、員外郎王敬則，浮舸與賊水戰，大破之。未時，張敬兒斬休範首，臺軍及賊眾俱不知。其別率杜黑蠡急攻東壘，帝挺身上馬，帥數百人出戰，與黑蠡拒戰，自晡達明旦，矢石不息。其夜大雨，鼓叫不復相聞。將士積日不得寢食，軍中馬夜驚，城內亂走。帝執燭正坐，厲聲呵止之，如是者數四。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
賊帥丁文豪設伏，破臺軍於皁莢橋，直至朱雀航，王道隆、劉勉並戰沒。初，勉高尚其意，託造園宅，名爲「東山」，頗忽時務。帝謂曰：「將軍以顧命之重，此是艱難之日，而深尚從容，廢省羽翼，一朝事至，悔可追乎！」勉不納，竟敗。及賊進至杜姥宅，車騎典籤茅恬開東府納賊，冠軍將軍沈懷明於石頭奔散，張永潰於白下，宮內傳新亭亦陷，太后執蒼梧王手泣曰：「天下事敗矣。」帝遣軍主陳顯達、任農夫、張敬兒、周盤龍等從石頭濟淮，間道自承明門入衛宮闕。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
時休範典籤許公與詐稱休範在新亭，<span class="jiaozhusup">「與」宋書桂陽王休範傳作「輿」，冊府元龜一八四同。</span>士庶惶惑，詣壘期赴休範，投名者千數，及至，乃是帝。隨得輒燒之。登城北謂曰：「劉休範父子先昨皆已死，戮屍在南岡下，身是蕭平南，諸君善見觀。汝等名皆已焚除，勿懼也。」臺分遣眾軍擊平賊，帝振旅凱入。百姓緣道聚觀，曰：「全國家者，此公也。」帝與袁粲、褚彥回、劉彥節引咎解職，不許。遷散騎常侍、中領軍、都督、南兗州刺史、鎮軍將軍，進爵爲公。與袁粲、褚彥回、劉彥節等更日入直決事，號爲「四貴」。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
休範平後，蒼梧王漸行凶暴，屢欲害帝，嘗率數十人直入鎮軍府。<span class="jiaozhusup">「鎮軍府」通鑑一三三及通志並作「領軍府」。按下文云王敬則齎蒼梧王首馳至領軍府。是時蕭道成爲中領軍、都督、南兗州刺史、鎮軍將軍。</span>時暑熱，帝晝臥裸袒，蒼梧立帝於室內，畫腹爲射的，自引滿，將射之。帝神色不變，斂板曰：「老臣無罪。」蒼梧左右王天恩諫曰：「領軍腹大，是佳射堋，而一箭便死，後無復射，不如以雹箭射之。」乃取雹箭，一發即中帝臍。蒼梧投弓於地，大笑曰：「此手何如？」時建平王景素爲朝野歸心，潛爲自全計，布誠於帝，帝拒而不納。景素尋舉兵，帝出屯玄武湖，事平乃還。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
帝威名既重，蒼梧深相猜忌，刻木爲帝形，畫腹爲射堋，自射之，又命左右，射中者加賞，皆莫能中。時帝在領軍府，蒼梧自來燒之，冀帝出，因作難，帝堅臥不動。蒼梧益懷忿恚，<span class="jiaozhusup">「恚」各本作「患」，據通志改。</span>所見之物，呼之爲帝。加以手自磨鋋，曰：「明日當以刃蕭道成。」陳太妃罵之曰：「蕭道成有大功於國，今害之，誰爲汝盡力？」故止。高帝謀與袁褚廢立，皆不見從。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
五年七月戊子，楊玉夫等與直閤將軍王敬則通謀弒蒼梧。齎首，使左右陳奉伯藏衣袖中，依常行法稱敕開承明門，出囊貯之，以與敬則。敬則馳至領軍府，叩門大呼，自言報帝，<span class="jiaozhusup">各本脫「呼」字，據通鑑補。</span>門猶不開，敬則自門窐中以首見帝，帝猶不信，乃於牆上投進其首，帝索水洗視，敬則乃踰垣入。帝跣出，敬則叫曰：「事平矣。」帝乃戎服，乘常所騎赤馬，夜入殿中，殿中驚怖；及知蒼梧死，咸稱萬歲。至帝踐阼，號此馬爲「龍驤赤」。明旦，召袁粲、褚彥回、劉彥節入會西鍾槐樹下計議。帝以事讓彥節，彥節未答。帝鬚髯盡張，眼光如電。次讓袁粲，又不受。敬則乃拔刀，在床側躍麾眾曰：「天下之事，皆應關蕭公，敢有開一言者，血染敬則刀！」仍呼虎賁劍戟羽儀，手自取白紗帽加帝首，令帝即位，曰：「今日誰敢復動，事須及熱。」帝正色呵之曰：「卿都不自解。」粲欲有言，敬則又叱之，乃止。帝乃下議，備法駕，詣東城，迎立順帝。於是長刀遮粲、彥節等，失色而去。甲午，帝移鎮東府，與袁粲、褚彥回、劉彥節各甲仗五十人入殿。丙申，加侍中、司空、錄尚書事、驃騎大將軍，封竟陵郡公，給油幢絡車，<span class="jiaozhusup">各本脫「絡」字，據南齊書高帝紀及輿服志補。</span>班劍三十人。帝固辭上台，即授以驃騎大將軍、開府儀同三司。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
十二月，荊州刺史沈攸之反，稱太后詔己下都。丁卯，帝入居朝堂，<span class="jiaozhusup">「丁卯」各本作「乙卯」。宋書順帝紀作「丁卯」，其前有「丁巳」。按十二月庚戌朔，初六日乙卯，初八日丁巳，十八日丁卯，丁巳後不得有乙卯，據宋書改。</span>命諸將西討，平西將軍黃回爲都督前驅。先是，太后兄子前湘州刺史王蘊，遭母喪罷任，還至巴陵，停舟與攸之密謀，乃下達郢州。武帝時爲郢州長史，蘊伺武帝出弔，因作亂，據郢城。武帝知之，不出。蘊還至東府前，又期見高帝，帝又不出弔。再計不行，外謀愈固。司徒袁粲、尚書令劉彥節見帝威權稍盛，慮不自安，與蘊及黃回等相結舉事，殿內宿衛主帥無不協同。及攸之反問初至，帝往石頭詣粲謀，粲稱疾不相見，剋壬申夜起兵據石頭。其夜丹陽丞王遜告變。彥節從弟領軍韞及直閤將軍卜伯興等嚴兵爲內應，帝命王敬則於宮內誅之。遣諸將攻石頭，王蘊將數百精手，帶甲赴粲，城門已閉，官軍又至，乃散。眾軍攻石頭，斬粲，彥節走額擔湖，蘊逃鬥場，並禽斬之。粲典籤莫嗣祖同粲謀，蘊嬖人張承伯藏匿蘊，高帝亦並赦而用之。時黃回頓新亭，聞石頭已下，因稱救援，高帝知而不言，撫之愈厚，遣回西上，流涕告別。
</p>
<p class="em2" id="p16"><a class="gg-link" href="#p16" onclick="return changeColor(this);"></a>
二年正月，沈攸之平。二月，宋帝進高帝太尉，都督十六州諸軍事，高帝表送黃鉞。三月己酉，增班劍四十人、甲仗百人入殿。丙子，加羽葆、鼓吹。大明、泰始以來，相承奢侈，百姓成俗，及高帝輔政，奏罷御府，省二尚方諸飾玩，至是，又上表禁人間華僞雜物，凡十七條。其中宮及諸王服用，雖依舊例，亦請詳制。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
九月丙午，加帝假黃鉞、都督中外諸軍事、太傅，領揚州牧，劍履上殿，入朝不趨，贊拜不名，置左右長史、司馬、從事中郎、掾、屬各四人。固辭，詔遣敦勸，乃受黃鉞，辭殊禮。甲寅，給三望車。
</p>
<p class="em2" id="p18"><a class="gg-link" href="#p18" onclick="return changeColor(this);"></a>
三年正月乙巳，<span class="jiaozhusup">「乙巳」各本作「乙丑」。下文有「丙辰」、「丁巳」、「丁卯」諸日辰，按正月癸卯朔，初三日乙巳，十五日丁巳，二十三日乙丑，二十五日丁卯，「乙丑」不得在丙辰、丁巳前，據南齊書改。</span>高帝表蠲百姓逋責。丙辰，加前部羽葆、鼓吹。丁巳，命太傅府依舊辟召。丁卯，給高帝甲仗五百人，出入殿省。甲午，重申前命，<span class="jiaozhusup">按正月癸卯朔，無「甲午」。二月癸酉朔，有甲午。疑「甲午」上脫「二月」二字。</span>劍履上殿，入朝不趨，贊拜不名。三月甲辰，宋帝詔進帝位相國，總百揆，封十郡爲齊公，備九錫禮，加遠游冠，位在諸侯王上，加相國綠綟綬。甲寅，使以備物典禮進，策曰：
</p>
<p class="margin2" id="p19"><a class="gg-link" href="#p19" onclick="return changeColor(this);"></a>
朕以不造，夙罹閔凶，嗣君失德，書契未紀，威侮五行，虔劉九縣，神歇靈繹，海水群飛，綴旒之殆，未足爲譬，豈直小宛興刺，黍離作歌而已哉。天贊皇宋，實啟明宰，爰登寡昧，纂承大業，高勳至德，振古絕倫，雖保衡翼殷，博陸匡漢，方斯蔑如也。今將授公典禮，其敬聽朕命：
</p>
<p class="margin2" id="p20"><a class="gg-link" href="#p20" onclick="return changeColor(this);"></a>
乃者袁、鄧構禍，實繁有徒，子房不臣，稱兵協亂，顧瞻宮掖，將成茂草，言念邦國，翦爲仇讎。當此之時，人無固志。公投袂徇難，超然奮發，登寅車而戒路，執金板而先驅，麾鉞一臨，凶黨冰泮，此則霸業之基，勤王之始也。安都背叛，竊據徐方，敢率犬羊，陵虐淮浦。索兒愚悖，同惡相濟，天祚無象，背順歸逆，北鄙黔黎，奄墜塗炭。公受命宗祊，精貫朝日，擁節和門，氣踰霄漢，破釜之捷，斬馘蔽野，石梁之戰，禽其渠帥，保境全人，江陽即序，此又公之功也。張淹迷昧，弗顧本朝，爰自南區，志圖東夏，潛軍間入，竊覬不虞。于時江服未夷，皇塗荐沮，公忠誠慷慨，在險彌亮，以寡制眾，所向風偃，朝廷無東顧之憂，閩、越有來蘇之慶，此又公之功也。匈奴野心，侵掠疆埸，醜羯侜張，勢振彭、泗。公奉辭伐罪，戒旦晨征，兵車始交，氛䘲時蕩，弔死扶傷，弘宣皇澤，俾我淮、肥，復霑盛化，此又公之功也。自茲厥後，獫狁孔熾，封豕長蛇，重窺上國。而世故相仍，師出已老，角城高壘，指日淪陷。公眷言王事，發憤忘食，躬擐甲冑，視險若夷，分疆畫界，開創青、兗，此又公之功也。桂陽負眾，輕問九鼎，裂冠毀冕，拔本塞源，烈火焚于王城，飛矢集乎君屋，群后憂惶，元戎無主。公按劍凝神，則奇謨冠世，把旄指麾，則懦夫成勇，信宿之間，宣陽底定，此又公之功也。皇室多難，釁起戚藩，建平失圖，興兵內侮，公指授六師，義形于色，役未踰旬，朱方寧晏，此又公之功也。蒼梧肆虐，諸夏糜沸，淫刑以逞，誰則無辜，黔首相悲，朝不謀夕，高祖之業已淪，文、明之軌誰嗣。公遠稽殷、漢之義，近遵魏、晉之典，猥以眇身，入奉宗祏，七廟清謐，九區反政，此又公之功也。袁、劉攜貳，成此亂階，醜圖潛溝，危機竊發，據有石頭，志犯應、路。公神謀內運，霜鋒外舉，祅沴載澄，國塗悅穆，此又公之功也。沈攸苞禍，歲月滋彰，蜂目豺聲，阻兵安忍，乃眷西顧，緬同異域。而經綸惟始，九伐未申，長惡不悛，遂逞凶逆。公把鉞出關，凝威江甸，正情與皦日同亮，明略與秋雲競爽，至義所感，人百其心，積年逋誅，一朝顯戮，沮浦安流，章臺順軌，此又公之功也。
</p>
<p class="margin2" id="p21"><a class="gg-link" href="#p21" onclick="return changeColor(this);"></a>
公有濟天下之勳，重之以明哲，道庇生靈，志匡宇宙，戮力肆心，劬勞王室，險阻艱難，備嘗之矣。若乃締構宗稷之勤，造物資始之澤，雲布霧散，光被六幽，弼予一人，永清四海。是以秬草騰芳於郊園，景星垂暉於清漢，遐方款關而慕義，荒服重譯而來庭，汪哉邈乎，無得而名也。朕聞疇庸表德，前王盛典，崇樹侯伯，有國攸同，所以文命成功，玄圭顯錫，姬旦宣哲，曲阜啟藩。或改玉以弘風，或胙土以宣化，禮絕常班，寵冠群辟。爰逮桓、文，車服異數。惟公勳業超於先烈，而褒賞闕於舊章，古今之道，何其爽歟！靜言欽歎，良有缺然。今進授相國，以青州之齊郡、徐州之梁郡、南徐州之蘭陵魯郡琅邪東海晉陵義興、揚州之吳郡會稽，凡十郡，封公爲齊公。錫茲玄土，苴以白茅，定爾邦家，用建冢社。斯實尚父故藩，世作盟主，紀綱侯甸，率由舊則。往者周、召建國，師保兼任，毛、畢執珪，入作卿士，內外之寵，同規在昔。今命使持節、兼太尉、侍中、中書監、司空、衛將軍雩都縣開國侯彥回，授公相國印綬、齊公璽紱。持節、兼司空副、守尚書令僧虔授齊公茅土，<span class="jiaozhusup">各本脫「副」字，據宋書補。</span>金虎符第一至第五左，竹使符第一至第十左。相國位總百辟，秩踰三事，職以禮移，號隨事革，其以相國總百揆，去錄尚書之稱，送所假節、侍中貂蟬、中外都督太傅太尉印綬、竟陵公印策，其驃騎大將軍、揚州牧、南徐州刺史如故。
</p>
<p class="margin2" id="p22"><a class="gg-link" href="#p22" onclick="return changeColor(this);"></a>
又加公九錫，其敬聽後命：
</p>
<p class="margin2" id="p23"><a class="gg-link" href="#p23" onclick="return changeColor(this);"></a>
以公執禮弘律、儀刑區宇、遐邇一體，人無異業。是用錫公大輅、戎輅各一，玄牡二駟。公崇修南畝，所寶惟穀，王府充實，百姓繁衍。是用錫公袞冕之服，赤舄副焉。公居身以謙，導物以義，鎔鈞庶品，罔不和悅。是用錫公軒縣之樂，六佾之舞。公翼贊王猷，聲教遠洽，蠻夷竭歡，回首內附。是用錫公朱戶以居。公明鑒人倫，澄辨涇、渭，官方與能，英乂克舉。是用錫公納陛以登。公保佑皇朝，厲身化下，杜漸防萌，含生寅式。是用錫公虎賁之士三百人。公禦宄以刑，禦姦以德，君親無將，將而必誅。是用錫公鈇鉞各一。公鳳舉四維，龍騰八表，威靈所振，異類同乂。是用錫公彤弓一、彤矢百、盧弓十、盧矢千。公明發載懷，肅恭禋祀，孝敬之重，義感靈祇。是用錫公秬鬯一卣，圭瓚副焉。齊國置丞相以下，敬遵舊式。往欽哉，其祗服朕命，經緯乾坤，宏亮洪業，茂昭爾大德，闡揚我高祖之休命。
</p>
<p class="em2" id="p24"><a class="gg-link" href="#p24" onclick="return changeColor(this);"></a>
高帝三讓，公卿敦勸固請，乃受之。丁巳，下令赦國內殊死以下。宋帝詔齊公十郡之外，隨宜除用。以齊國初建，給錢五百萬、布五千疋、絹五千疋。以太尉左長史王儉爲尚書右僕射，領吏部。
</p>
<p class="em2" id="p25"><a class="gg-link" href="#p25" onclick="return changeColor(this);"></a>
四月癸酉，宋帝又詔進齊公爲王，以豫州之南梁陳潁川陳留、南兗州之盱眙山陽秦廣陵海陵南沛增王封爲二十郡。<span class="jiaozhusup">「豫州」各本作「徐州」。按南梁等四郡屬豫州，據南齊書改。</span>使司空褚彥回奉策授璽紱，改立王社，餘如故。丙戌，命齊王冕十有二旒，建天子旌旗，出警入蹕，乘金根車，駕六馬，備五時副車，置旄頭、雲罕，樂舞八佾，設鍾虡宮縣，王世子爲太子，王女、王孫爵命，一如舊儀。
</p>
<p class="em2" id="p26"><a class="gg-link" href="#p26" onclick="return changeColor(this);"></a>
辛卯，宋帝以歷數在齊，乃下詔禪位，是日遜于東邸。壬辰，遣使奉策曰：
</p>
<p class="margin2" id="p27"><a class="gg-link" href="#p27" onclick="return changeColor(this);"></a>
咨爾齊王：伊太古初陳，萬化紛綸，開曜靈以鑒品物，立元后以馭黎元。若夫容成、大庭之世，伏羲、五龍之辰，靡得而詳焉。自軒黃以降，墳索所紀，略可言者，莫崇乎堯、舜。披金繩而握天鏡，開玉匣而總地維，德之休明，宸居靈極，期運有終，歸禪與能。所以大唐遜位，䜎然興歌，有虞揖讓，卿雲發采，遺風餘烈，光被無垠。漢、魏因循，不敢失墜，爰逮有晉，亦遵前典。昔我祖宗英叡，旁格幽明，末葉不造，仍世多故。惟王聖哲欽明，榮鏡區宇，仁育群生，義征不譓，聲化遠洎，荒服無虞，殊類同規，華戎一族。是以五色來儀於軒庭，九穗含芳於郊牧。象緯昭徹，布新之符已顯，圖讖彪煥，受終之義既彰，靈祇乃眷，兆庶引領。
</p>
<p class="margin2" id="p28"><a class="gg-link" href="#p28" onclick="return changeColor(this);"></a>
朕聞至道深微，惟人是弘，天命無常，惟德是與。所以仰鑒玄情，俯察群議，敬禪神器，授帝位于爾躬。四海困窮，天祿永終。於戲！王其允執厥中，儀刑前式，以副率土之欣望。命司裘而謁蒼昊，奏雲門而升圓丘，時膺大禮，永保洪業，豈不盛歟！并命璽書，遣兼太保、司空褚彥回，兼太尉、守尚書令王僧虔奉皇帝璽綬，受終之禮，一依唐、虞故事。
</p>
<p class="em2" id="p29"><a class="gg-link" href="#p29" onclick="return changeColor(this);"></a>
高帝固讓，宋朝王公以下陳留王粲等，詣門陳請，帝猶未許。齊世子卿士以下固請；兼太史令、將作匠陳文建奏符瑞，<span class="jiaozhusup">「陳文建」各本作「文建陳」；「奏」各本作「天」，並據南齊書訂正。</span>因言漢自建武至建安二十五年，一百九十六年而禪魏；魏自黃初至咸熙二年，四十六年而禪晉；晉自泰始至元熙二年，一百五十六年而禪宋；宋自永初元年至昇明三年，凡六十年；咸以六終六受，六，亢位也。驗往揆今，若斯昭著，敢以職任，備陳管穴，伏願順天時，膺符瑞。二朝百辟又固請。尚書右僕射王儉奏：「被宋詔遜位，臣等參議，宜剋日受禪。」高帝乃許焉。
</p>
<p class="em2" id="p30"><a class="gg-link" href="#p30" onclick="return changeColor(this);"></a>
建元元年夏四月甲午，皇帝即位於南郊，柴燎告天曰：
</p>
<p class="margin2" id="p31"><a class="gg-link" href="#p31" onclick="return changeColor(this);"></a>
皇帝臣道成，敢用玄牡，昭告于皇皇后帝：
</p>
<p class="margin2" id="p32"><a class="gg-link" href="#p32" onclick="return changeColor(this);"></a>
夫肇自生靈，樹以司牧，所以闡極立則，開元創物，肆茲大道。天下惟公，命不于常。昔在虞、夏，受終上代，粵自漢、魏，揖讓中葉，咸煥諸方策，載在典謨。水德既微，仍世多故，實賴道成匡救之功，以弘濟乎厥艱。<span class="jiaozhusup">「艱」各本作「難」，據南齊書改。</span>大造顛墜，再構區宇，誕惟天人，罔弗和會。迺仰協歸運，景屬與能，用集大命于茲。辭德匪嗣，至于累仍，而群公卿士，庶尹御事，爰及黎獻，暨乎百蠻，僉曰皇天眷命，不可以固違，人神無統，不可以曠主。畏天之威，敢不祗順鴻曆。敬簡元辰，虔奉皇符，升壇受禪，告類上帝，以答人衷，式敷萬國。惟明靈是饗。
</p>
<p class="em2" id="p33"><a class="gg-link" href="#p33" onclick="return changeColor(this);"></a>
禮畢，備大駕，幸建康宮，臨太極前殿。大赦，改元。賜人爵二級，文武位二等，鰥寡孤獨不能自存者，穀人五斛。逋租宿責勿收。犯鄉論清議、贓汙淫盜者，一皆蕩滌，洗除先注，與之更始。長徒敕繫者，特加原遣。亡官失爵，禁錮奪勞，一依舊典。封宋帝爲汝陰王，築宮於丹陽故縣，行宋正朔，車旗服色，一如晉、宋故事，上書不爲表，答表不稱詔。宋諸王皆降爲公，郡公主爲縣君，縣公主爲鄉君。詔降宋南康郡公爲縣公，華容公爲侯，萍鄉侯爲伯，減戶有差，以奉劉穆之、王弘、何無忌之祀。追尊皇考曰宣皇帝，皇妣曰孝皇后，陵曰永安。妃曰昭皇后，陵曰泰安。詔劫賊餘口沒在臺府者，悉原赦。諸負釁流徙者，皆聽還本土。戊戌，以荊州刺史嶷爲尚書令、驃騎大將軍、開府儀同三司。斷四方上慶禮。己亥，詔二宮諸王，悉不得營立屯邸，封略山湖。乃停太官池籞稅。<span class="jiaozhusup">「籞」各本作「塞」，據南齊書改。</span>庚子，詔宋帝后藩王諸陵，量置守衛。
</p>
<p class="em2" id="p34"><a class="gg-link" href="#p34" onclick="return changeColor(this);"></a>
五月丙午，以河南王吐谷渾拾寅爲驃騎大將軍。詔宋氏第秩，<span class="jiaozhusup">「第」王懋竑讀書記疑云：「當作爵。」</span>量所廢置。有司奏留襄陽郡公張敬兒等六十二人，除廣興郡公沈曇亮等一百二十二人。改元嘉曆爲建元曆，祖以正月卯，臘以十二月未。丁未，詔曰：「設募取將，縣賞購士，蓋出權宜，自今可斷眾募。」乙卯，河南國遣使朝貢。丙辰，詔遣兼散騎常侍十二人，巡行四方。己未，汝陰王殂，齊志也，追諡爲宋順帝。辛酉，誅陰安公劉燮等。
</p>
<p class="em2" id="p35"><a class="gg-link" href="#p35" onclick="return changeColor(this);"></a>
六月乙亥，詔宋末以來，枯骸毀櫬，宣下埋藏。庚辰，備法駕，奉七廟主于太廟。甲申，立齊太子賾爲皇太子。斷諸州郡禮慶，降死罪以下刑，并申前赦恩百日。立皇子嶷爲豫章王，映爲臨川王，晃爲長沙王，曄爲武陵王，暠爲安成王，鏘爲鄱陽王，鑠爲桂陽王，鑑爲廣興王，皇孫長懋爲南郡王。乙酉，葬宋順帝于遂寧陵。
</p>
<p class="em2" id="p36"><a class="gg-link" href="#p36" onclick="return changeColor(this);"></a>
秋七月丁未，曲赦交州部內。丁巳，詔南蘭陵桑梓本鄉，長蠲租布；武進王業所基，給復十年。
</p>
<p class="em2" id="p37"><a class="gg-link" href="#p37" onclick="return changeColor(this);"></a>
八月癸巳，省陳留國。丁巳，立皇子鈞爲衡陽王。
</p>
<p class="em2" id="p38"><a class="gg-link" href="#p38" onclick="return changeColor(this);"></a>
九月辛丑，詔以二吳、義興三郡遭水，減今年田租。乙巳，復置南蠻校尉官。丙午，加司空褚彥回尚書令。
</p>
<p class="em2" id="p39"><a class="gg-link" href="#p39" onclick="return changeColor(this);"></a>
冬十月丙子，立彭城劉胤爲汝陰王，奉宋後。己卯，享太廟。辛巳，汝陰王太妃王氏薨，追贈宋恭皇后。己丑，荊州天井湖出綿，人用與常綿不異。
</p>
<p class="em2" id="p40"><a class="gg-link" href="#p40" onclick="return changeColor(this);"></a>
二年春正月戊戌朔，大赦。以司空褚彥回爲司徒，<span class="jiaozhusup">「司徒」下通鑑有「淵不受」三字（彥回爲淵字，此避唐諱改以字行）。考異云：「建元二年正月以淵爲司徒，十二月戊戌以淵爲司徒，蓋二年正月辭，十二月受耳。」按南齊書褚淵傳有「不受」二字，通鑑是。</span>以尚書右僕射王儉爲左僕射。辛丑，祀南郊。
</p>
<p class="em2" id="p41"><a class="gg-link" href="#p41" onclick="return changeColor(this);"></a>
二月丁卯，魏軍攻壽陽，豫州刺史垣崇祖破走之。癸巳，遣大使巡慰淮、肥、徐、豫邊人尤貧遘難者。
</p>
<p class="em2" id="p42"><a class="gg-link" href="#p42" onclick="return changeColor(this);"></a>
三月，百濟國遣使朝貢，以其王牟都爲鎮東大將軍。
</p>
<p class="em2" id="p43"><a class="gg-link" href="#p43" onclick="return changeColor(this);"></a>
夏四月丙寅，進高麗王樂浪公高璉號驃騎大將軍。
</p>
<p class="em2" id="p44"><a class="gg-link" href="#p44" onclick="return changeColor(this);"></a>
五月，立六門都牆。
</p>
<p class="em2" id="p45"><a class="gg-link" href="#p45" onclick="return changeColor(this);"></a>
秋九月甲午朔，日有蝕之。丙子，<span class="jiaozhusup">按建元二年九月甲午朔，是月無丙子。</span>蠕蠕國遣使朝貢。
</p>
<p class="em2" id="p46"><a class="gg-link" href="#p46" onclick="return changeColor(this);"></a>
冬十二月戊戌，以司空褚彥回爲司徒。壬子，以驃騎豫章王嶷爲司空。
</p>
<p class="em2" id="p47"><a class="gg-link" href="#p47" onclick="return changeColor(this);"></a>
三年春正月壬戌朔，詔王公卿士薦讜言。丙子，立皇子鋒爲江夏王。
</p>
<p class="em2" id="p48"><a class="gg-link" href="#p48" onclick="return changeColor(this);"></a>
二月癸丑，罷南蠻校尉官。
</p>
<p class="em2" id="p49"><a class="gg-link" href="#p49" onclick="return changeColor(this);"></a>
夏四月辛亥，始制東宮臣僚用下官禮敬聞喜公子良等。
</p>
<p class="em2" id="p50"><a class="gg-link" href="#p50" onclick="return changeColor(this);"></a>
六月壬子，大赦。
</p>
<p class="em2" id="p51"><a class="gg-link" href="#p51" onclick="return changeColor(this);"></a>
秋七月己未朔，日有蝕之。
</p>
<p class="em2" id="p52"><a class="gg-link" href="#p52" onclick="return changeColor(this);"></a>
九月辛未，蠕蠕國王遣使欲俱攻魏，獻師子皮袴褶。烏程令吳郡顧昌玄，坐父法秀宋泰始中北征死亡，屍骸不反，而昌玄宴樂嬉游，與常人無異。有司請加以清議。丙戌，置會稽山陰縣獄丞。
</p>
<p class="em2" id="p53"><a class="gg-link" href="#p53" onclick="return changeColor(this);"></a>
冬十月戊子，以河南王世子吐谷渾度易侯爲西秦河二州刺史、河南王。
</p>
<p class="em2" id="p54"><a class="gg-link" href="#p54" onclick="return changeColor(this);"></a>
十二月丁亥，高麗國遣使朝貢。命散騎常侍虞炎等十二人巡行諸州郡，觀省風俗。
</p>
<p class="em2" id="p55"><a class="gg-link" href="#p55" onclick="return changeColor(this);"></a>
四年春二月乙未，上不豫。庚戌，詔原都下囚繫有差，免元年以前逋責。
</p>
<p class="em2" id="p56"><a class="gg-link" href="#p56" onclick="return changeColor(this);"></a>
三月庚申，召司徒褚彥回、左僕射王儉受顧託。壬戌，皇帝崩于臨光殿，年五十六。群臣上諡曰高皇帝，廟號太祖。梓宮於東府前渚升龍舟。四月丙午，葬於武進泰安陵，於龍舟卒哭，內外反吉。
</p>
<p class="em2" id="p57"><a class="gg-link" href="#p57" onclick="return changeColor(this);"></a>
上少有大量，喜怒不形於色，深沈靜默，常有四海之心。博學，善屬文，工草隸書，弈棋第二品。雖經綸夷險，不廢素業。及即位後，身不御精細之物，主衣中有玉介導，以長侈奢之源，命打破之。凡異物皆令隨例毀棄。後宮器物欄檻，以銅爲飾者，皆改用鐵。內殿施黃紗帳，宮人著紫皮履。華蓋除金華爪，用鐵回釘。每曰：「使我臨天下十年，當使黃金與土同價。」欲以身率下，移風易俗。性寬，嘗與直閤將軍周覆、給事中褚思莊共棋，累局不倦，覆乃抑上手，不許易行。其弘厚如此。所著文，詔中書侍郎江淹撰次之。又詔東觀學士撰史林三十篇，魏文帝皇覽之流也。
</p>
<p class="em2" id="p58"><a class="gg-link" href="#p58" onclick="return changeColor(this);"></a>
始帝年十七時，嘗夢乘青龍上天，西行逐日。帝舊塋在武進彭山，岡阜相屬，數百里不絕，其上常有五色雲，又有龍出焉。上時已貴矣，宋明帝甚惡之，遣善占墓者高靈文往墓所占相。靈文先給事太祖，還，詭答曰：「不過出方伯耳。」密白太祖曰：「貴不可言。」明帝意猶不已，遣人踐藉，以左道厭之。上後於所樹華表柱忽龍鳴，震響山谷。明帝寢疾，爲身後之慮，多翦功臣，上亦見疑，每云：「蕭道成有不臣相。」時鎮淮陰，每懷憂懼，忽見神人謂上曰：「無所憂，子孫當昌盛。」泰始三年，宋明帝遣前淮南太守孫奉伯往淮陰監元會。奉伯舊與帝款，是行也，帝與奉伯同室臥，奉伯夢上乘龍上天，於下捉龍腳，不得。及覺，敘夢，因謂曰：「兗州當大庇生靈，而弟不得與也。」奉伯竟卒於宋世。又參軍崔靈建夢天謂己：「蕭道成是我第十九子，我去年已使授其天子位。」考自三皇、五帝以降，受命之次，至帝爲十九也。及爲領軍，望氣者陳安寶見上身上恒有紫黃氣。安寶謂王洪範曰：「此人貴不可言。」所居武進縣有一道，相傳云「天子路」。或謂秦皇所游，或云孫氏舊跡。時訛言東城天子出。其後建安王休仁鎮東府，宋明帝懼，殺休仁，而常閉東府不居。明帝又屢幸，改「代」作「伐」，以厭王氣。又使子安成王代之。及蒼梧王敗，安成王代立，時咸言爲驗。術數者推之，上舊居武進東城村，「東城」之言，其在此也。昇明二年冬，延陵縣季子廟沸井之北，忽聞金石聲，疑其異，鑿深三尺，得沸井，奔涌若浪。其地又響，即復鑿之，復得一井，涌沸亦然。井中得一木簡，長一尺，廣二分，上有隱起字，曰：「廬山道人張陵再拜，詣闕起居。」簡木堅白，<span class="jiaozhusup">「簡木」各本作「簡大」或「簡文」，據南齊書符瑞志改。</span>字色乃黃。瑞應圖云「浪井不鑿自成，王者清靜，則仙人主之」。會稽剡縣有山，名刻石。父老相傳云，「山雖名刻石，而不知文字所在」。昇明末，縣人兒襲祖行獵，忽見石上有文字，凡三處，苔生其上，字不可識，乃去苔視之，其大石文曰：「此齊者，黃石公之化氣也。」立石文曰：「黃天星，姓蕭，字道成，得賢帥，天下太平。」小石文曰：「刻石者誰？會稽南山李斯刻秦望之封也。」<span class="jiaozhusup">「封」各本訛「風」，據南齊書祥瑞志改。</span>孝經鉤命決曰：「誰者起，視名將。」將，帝小字也。河洛讖曰：「歷年七十水滅緒，<span class="jiaozhusup">「七十」南齊書祥瑞志作「七七」。下文「至齊受命七十年」，亦作「凡七十七年」。</span>風雲俱起龍鱗舉。」又曰：「肅肅草成，道德盡備。」案宋水德也。義熙元年，宋武帝王業之始，至齊受命，七十年。又讖曰：「蕭爲二士天下樂。」案二士「主」字也。郭文舉金雄記曰：「當復有作，肅入草。」易曰：「聖人作，萬物睹。」「當復有作」，言聖人作也。王子年歌曰：「欲知其姓草肅肅，穀中最細低頭熟，鱗身甲體永興福。」穀中精細者，稻也，即道也，熟猶成也。又歌曰：「金刀利刃齊刈之。」金刀「劉」字，刈猶翦也。孔子河洛讖曰：「堨河梁，塞龍泉，消除水災泄山川。」水即宋也，宋氏爲災害，故曰水災。梁亦水也，堨河梁，則行路成矣。路，猶道也。消除水災，除宋水氏之災害也。河圖讖又曰：「上參南斗第一星，下立草屋爲紫庭，神龍之岡梧桐生，鳳鳥戢翼朔旦鳴。」<span class="jiaozhusup">「戢」南齊書祥瑞志作「舒」，「朔旦」作「翔且」。</span>南斗，吳分野，草屋者居上，「蕭」字象也。先是，益州有山，古老相傳曰齊后山。昇明三年四月二十三日，有沙門玄暢者，於此山立精舍，其日上登尊位。其月二十四日，滎陽郡人尹千，<span class="jiaozhusup">「尹千」南齊書祥瑞志作「尹午」。</span>於嵩山東南隅見天雨石，墜地石開，有玉璽在其中。璽方三寸，文曰：「戊丁之人與道俱，肅然入草應天符，掃平河、洛清魏都。」又曰：「皇帝運興。」千奉璽詣雍州刺史蕭赤斧，赤斧以獻。案宋武帝於嵩高山得玉璧三十二枚，神人云：「此是宋卜世之數。」三十二者，二「三十」也，宋自受命至禪齊凡六十年。然則帝之符應也若是，今備之云。
</p>
<p class="em2" id="p59"><a class="gg-link" href="#p59" onclick="return changeColor(this);"></a>
世祖武皇帝諱賾，字宣遠，高帝長子也。以宋元嘉十七年六月己未生於建康縣之青溪宮。<span class="jiaozhusup">「十七年」各本作「二十七年」。張森楷南史校勘記：「帝若以元嘉二十七年生，則數至永明十一年帝崩之年爲四十四年，與帝年五十四崩之文，與行年六十之詔尤謬。疑此『二』字衍文，則帝年適合。」今訂正。</span>將產之夕，孝皇后、昭皇后並夢龍據屋，故小字上爲龍兒。年十三，夢人以筆畫身左右爲兩翅，又著孔雀羽衣裳空中飛，舉體生毛，髮長至足。有人指上所踐地曰「周文王之田」。又於所住堂內得璽一枚，文曰「皇帝行璽」。又得異錢，文爲「北斗星」，雙刀、雙貝及有人形帶劍焉。
</p>
<p class="em2" id="p60"><a class="gg-link" href="#p60" onclick="return changeColor(this);"></a>
仕宋爲贛令。江州刺史晉安王子勛反，上不從命。南康相沈肅之縶上郡獄，族人蕭欣祖、門客桓康等破郡迎出上，上遂率部曲百餘人起義。避難揭陽山，有白雀來集，聞山中有清聲傳漏響。又於山累石爲佛圖，其側忽生一樹，狀若華蓋，青翠扶疏，有殊群木。上將討戴凱之，大饗士卒。是日大熱，上各令折荊枝自蔽，言未終而有雲垂蔭，正當會所，會罷乃散。及爲廣興相，嶺南積旱，連水阻涸，商旅不通。上部伍既至，無雨而川流暴起，遂得利涉。
</p>
<p class="em2" id="p61"><a class="gg-link" href="#p61" onclick="return changeColor(this);"></a>
元徽四年，累遷晉熙王鎮西長史、江夏內史，行郢州事。順帝立，徵晉熙王燮爲撫軍、揚州刺史，以上爲左衛將軍，輔燮俱下。沈攸之事起，未得朝廷處分，上以中流可以待敵，即據盆口城爲戰守備。高帝聞之曰：「此真我子也。」於盆城掘塹，得一大錢，文曰「太平百歲」。于時城內乏水，欲引水入城，始鑿城內，遇伏泉涌出，如此者九處，用之不竭。上表求西討，不許，乃遣偏軍援郢，平西將軍黃回等，皆受上節度。昇明二年，事平，遷江州刺史，封聞喜縣侯。其年，徵侍中、領軍將軍。尋加督京畿諸軍事。三年，又加尚書僕射、中軍大將軍、開府儀同三司，進爵爲公，給班劍二十人。
</p>
<p class="em2" id="p62"><a class="gg-link" href="#p62" onclick="return changeColor(this);"></a>
齊國建，爲齊公世子。改加侍中、南豫州刺史，給油絡車、羽葆、鼓吹，增班劍爲三十人。以石頭爲世子宮，官置二率以下，坊省服章，一如東宮。進爲王太子。高帝即位，爲皇太子。
</p>
<p class="em2" id="p63"><a class="gg-link" href="#p63" onclick="return changeColor(this);"></a>
建元四年三月壬戌，高帝崩，是日，皇太子即皇帝位，大赦。征鎮州郡令長、軍屯營部，各行喪三日，不得擅離任。都邑城守，防備幢隊，一不得還。乙丑，稱先帝遺詔，以司徒褚彥回錄尚書事，尚書左僕射王儉爲尚書令，車騎將軍張敬兒開府儀同三司。詔曰：「喪禮雖有定制，先旨每存簡約，內官可三日一還臨，外官間日一還臨，後有大喪皆如之。」丁卯，以前將軍王奐爲尚書左僕射。庚午，以司空豫章王嶷爲太尉。癸酉，詔免逋城錢，自今以後，申明舊制。初晉、宋舊制，受官二十日，輒送修城錢二千。宋泰始初，軍役大起，受官者萬計，兵戎機急，事有未遑，自是令僕以下，並不輸送。二十年中，大限不可勝計，文符督切，擾亂在所，至是除蕩，百姓悅焉。
</p>
<p class="em2" id="p64"><a class="gg-link" href="#p64" onclick="return changeColor(this);"></a>
夏四月辛卯，追尊穆妃爲皇后。
</p>
<p class="em2" id="p65"><a class="gg-link" href="#p65" onclick="return changeColor(this);"></a>
五月庚申，以高皇帝配南郊，高昭皇后配北郊。
</p>
<p class="em2" id="p66"><a class="gg-link" href="#p66" onclick="return changeColor(this);"></a>
六月甲申朔，立南郡王長懋爲皇太子。<span class="jiaozhusup">「南郡王」各本作「河南王」。按高帝紀建元元年六月甲申，立皇孫長懋爲南郡王。今據改。</span>詔申壬戌赦恩百日。丙申，立皇太子妃王氏。進封聞喜公子良爲竟陵王，臨汝公子卿爲廬陵王，應城公子敬爲安陸王，江陵公子懋爲晉安王，枝江公子隆爲隨王，皇子子真爲建安王，皇孫昭業爲南郡王。<span class="jiaozhusup">「南郡王」各本作「河南郡王」。「河」字衍文，據南齊書刪。</span>戊戌，以水潦爲患，星緯乖序，剋日訊都下囚，諸遠獄委刺史以時察判。建康、秣陵二縣貧人加振賜，必令周悉。吳興、義興遭水縣，蠲除租調。<span class="jiaozhusup">「除」各本作「降」，據南齊書改。</span>以司徒褚彥回爲司空。
</p>
<p class="em2" id="p67"><a class="gg-link" href="#p67" onclick="return changeColor(this);"></a>
秋八月癸卯，司空褚彥回薨。
</p>
<p class="em2" id="p68"><a class="gg-link" href="#p68" onclick="return changeColor(this);"></a>
九月丁巳，以國哀故，罷國子學。辛未，以征南將軍王僧虔爲左光祿大夫、開府儀同三司。
</p>
<p class="em2" id="p69"><a class="gg-link" href="#p69" onclick="return changeColor(this);"></a>
冬十月乙未，以中書令王延之爲尚書左僕射。
</p>
<p class="em2" id="p70"><a class="gg-link" href="#p70" onclick="return changeColor(this);"></a>
十二月己丑，詔曰：「緣淮戍將，久處邊勞，三元行始，宜霑恩慶，可遣中書舍人宣旨臨會。」後每歲如之。
</p>
<p class="em2" id="p71"><a class="gg-link" href="#p71" onclick="return changeColor(this);"></a>
永明元年春正月辛亥，祀南郊。大赦，改元。壬子，詔內外群僚，各進讜言，王公卿士，各舉所知。又詔守宰祿奉，蓋有恒準，往以邊虜告警，故沿時損益，今區宇寧晏，宜加優獎，郡縣丞尉，可還田秩。壬戌，立皇弟銳爲南平王，鏗爲宜都王，皇子子明爲武昌王，子罕爲南海王。望氣者云：新林、婁湖、東府西有天子氣。<span class="jiaozhusup">各本脫「天子」，據通志補。按和帝中興二年紀云：「又永明中，望氣者云，新林、婁湖、青溪並有天子氣，於其處大起樓苑宮觀，武帝屢游幸以應之。」明此脫「天子」二字。</span>甲子，築青溪舊宮，作新林、婁湖苑以厭之。<span class="jiaozhusup">各本脫「林」字，今補。</span>
</p>
<p class="em2" id="p72"><a class="gg-link" href="#p72" onclick="return changeColor(this);"></a>
二月庚寅，以征虜將軍楊炅爲沙州刺史，封陰平王。
</p>
<p class="em2" id="p73"><a class="gg-link" href="#p73" onclick="return changeColor(this);"></a>
三月丙辰，詔以星緯失序，陰陽愆度，申辛亥赦恩五十日，以期訖爲始。戊寅，詔四方見囚，罪無輕重，及劫賊餘口，長徒敕繫，悉皆原赦。
</p>
<p class="em2" id="p74"><a class="gg-link" href="#p74" onclick="return changeColor(this);"></a>
夏五月丁酉，<span class="jiaozhusup">按永明元年五月乙酉朔，是月無丁酉。</span>車騎將軍張敬兒有罪伏誅。
</p>
<p class="em2" id="p75"><a class="gg-link" href="#p75" onclick="return changeColor(this);"></a>
秋八月壬申，魏人來聘。
</p>
<p class="em2" id="p76"><a class="gg-link" href="#p76" onclick="return changeColor(this);"></a>
冬十月丙寅，使驍騎將軍劉纉聘于魏。
</p>
<p class="em2" id="p77"><a class="gg-link" href="#p77" onclick="return changeColor(this);"></a>
十一月己卯，雷。
</p>
<p class="em2" id="p78"><a class="gg-link" href="#p78" onclick="return changeColor(this);"></a>
十二月乙巳朔，日有蝕之。
</p>
<p class="em2" id="p79"><a class="gg-link" href="#p79" onclick="return changeColor(this);"></a>
二年春正月乙亥，以護軍將軍柳世隆爲尚書右僕射，以南兗州刺史竟陵王子良爲護軍將軍，兼司徒。壬寅，以新除尚書右僕射柳世隆爲左僕射，以丹陽尹李安人爲右僕射。<span class="jiaozhusup">「安人」本字「安民」，南齊書有李安民傳，此避唐諱改。</span>
</p>
<p class="em2" id="p80"><a class="gg-link" href="#p80" onclick="return changeColor(this);"></a>
秋七月甲申，立皇子子倫爲巴陵王。
</p>
<p class="em2" id="p81"><a class="gg-link" href="#p81" onclick="return changeColor(this);"></a>
八月丙午，幸舊宮，申都下獄及三署見徒，量所降宥。戊申，幸玄武湖講武。壬子，扶南國遣使朝貢，并獻頌章云。甲子，詔都下二縣，墳墓毀發，隨宜掩埋，遺骸未櫬者，並加斂瘞。疾困不能存者，詳加霑賚。
</p>
<p class="em2" id="p82"><a class="gg-link" href="#p82" onclick="return changeColor(this);"></a>
冬十二月庚申，魏人來聘。
</p>
<p class="em2" id="p83"><a class="gg-link" href="#p83" onclick="return changeColor(this);"></a>
三年春正月辛卯，祀南郊。大赦，都邑三百里內罪應入重者降一等，餘依赦制。<span class="jiaozhusup">「大」、「都邑」各本並脫，據南齊書補。</span>
</p>
<p class="em2" id="p84"><a class="gg-link" href="#p84" onclick="return changeColor(this);"></a>
三月甲寅，<span class="jiaozhusup">按永明三年三月戊辰朔，是月無甲寅。</span>使輔國將軍劉纉聘于魏。
</p>
<p class="em2" id="p85"><a class="gg-link" href="#p85" onclick="return changeColor(this);"></a>
夏五月，省總明觀。
</p>
<p class="em2" id="p86"><a class="gg-link" href="#p86" onclick="return changeColor(this);"></a>
秋七月甲戌，左光祿大夫、開府儀同三司王僧虔薨。辛卯，於益州置平蠻校尉官。
</p>
<p class="em2" id="p87"><a class="gg-link" href="#p87" onclick="return changeColor(this);"></a>
八月乙未，幸中堂聽訟。乙巳，以行宕昌王梁彌頡爲河、涼二州刺史，封隴西公、宕昌王。
</p>
<p class="em2" id="p88"><a class="gg-link" href="#p88" onclick="return changeColor(this);"></a>
冬十月丙辰，<span class="jiaozhusup">「冬十月」各本作「冬十一月」。按十一月甲子朔，無丙辰，據通志訂正。</span>魏人來聘。
</p>
<p class="em2" id="p89"><a class="gg-link" href="#p89" onclick="return changeColor(this);"></a>
十二月，以江州刺史王奐爲尚書右僕射。改封武昌王子明爲西陽王。
</p>
<p class="em2" id="p90"><a class="gg-link" href="#p90" onclick="return changeColor(this);"></a>
四年春閏正月癸巳，立皇子子貞爲邵陵王。丁未，以武都王楊集始爲北秦州刺史。辛亥，耕藉田。詔宥殊死以下。甲寅，幸閱武堂，勞酒小會，賜王公以下在位者帛有差。戊午，幸宣武堂講武。
</p>
<p class="em2" id="p91"><a class="gg-link" href="#p91" onclick="return changeColor(this);"></a>
二月丙寅，大風，吳興偏甚，樹葉皆赤。己未，<span class="jiaozhusup">按永明四年二月壬戌朔，是月無己未。</span>立皇弟銶爲晉熙王，鉉爲河東王。壬午，使通直郎裴昭明聘于魏。
</p>
<p class="em2" id="p92"><a class="gg-link" href="#p92" onclick="return changeColor(this);"></a>
五年春正月戊子，以太尉豫章王嶷爲大司馬，車騎將軍竟陵王子良爲司徒，驃騎將軍臨川王映、衛將軍王儉、中軍將軍王敬則並以本號開府儀同三司。以尚書右僕射王奐爲尚書左僕射。辛卯，賜孤寡老疾各有差。
</p>
<p class="em2" id="p93"><a class="gg-link" href="#p93" onclick="return changeColor(this);"></a>
夏四月庚午，殷祀太廟，降諸囚徒。
</p>
<p class="em2" id="p94"><a class="gg-link" href="#p94" onclick="return changeColor(this);"></a>
先是，立商飆館於孫陵岡，世呼爲九日臺，秋九月辛卯，車駕幸焉。
</p>
<p class="em2" id="p95"><a class="gg-link" href="#p95" onclick="return changeColor(this);"></a>
冬十月，初起新林苑。
</p>
<p class="em2" id="p96"><a class="gg-link" href="#p96" onclick="return changeColor(this);"></a>
六年春三月甲申，詔皇太子於東宮玄圃園宣猷堂臨訊及三署徒隸。己亥，封皇子子響爲巴東王。
</p>
<p class="em2" id="p97"><a class="gg-link" href="#p97" onclick="return changeColor(this);"></a>
夏五月庚辰，左衛殿中將軍邯鄲超表陳射雉，書奏賜死。又潁川荀丕亦以諫諍，託他事及誅。
</p>
<p class="em2" id="p98"><a class="gg-link" href="#p98" onclick="return changeColor(this);"></a>
六月辛未，詔省州郡縣送故輸錢者。
</p>
<p class="em2" id="p99"><a class="gg-link" href="#p99" onclick="return changeColor(this);"></a>
秋七月，齊興太守劉元寶於郡城塹得錢三十七萬，皆輪厚徑一寸半，以獻，上以爲瑞，班賜公卿。
</p>
<p class="em2" id="p100"><a class="gg-link" href="#p100" onclick="return changeColor(this);"></a>
九月壬寅，於琅邪城講武，習水步軍。
</p>
<p class="em2" id="p101"><a class="gg-link" href="#p101" onclick="return changeColor(this);"></a>
冬十月庚申，立冬，初臨太極殿讀時令。
</p>
<p class="em2" id="p102"><a class="gg-link" href="#p102" onclick="return changeColor(this);"></a>
十一月丙戌，<span class="jiaozhusup">按永明六年十一月丙午朔，是月無丙戌。</span>土霧竟天，如煙，入人眼鼻，二日乃止。
</p>
<p class="em2" id="p103"><a class="gg-link" href="#p103" onclick="return changeColor(this);"></a>
七年春正月丙午，以鎮南將軍柳世隆爲尚書左僕射，以豫州刺史西昌侯鸞爲右僕射。辛亥，祀南郊，大赦。申明不舉子之科；若有產子者，復其父。壬戌，驃騎將軍、開府儀同三司臨川王映薨。戊辰，詔以諸大夫年秩隆重，增俸，給見役。
</p>
<p class="em2" id="p104"><a class="gg-link" href="#p104" onclick="return changeColor(this);"></a>
三月甲寅，立皇子子岳爲臨賀王，子峻爲廣漢王，子琳爲宣城王，子珉爲義安王。
</p>
<p class="em2" id="p105"><a class="gg-link" href="#p105" onclick="return changeColor(this);"></a>
夏五月乙巳，尚書令、衛將軍、開府儀同三司王儉薨。甲子，以新除尚書左僕射柳世隆爲尚書令。
</p>
<p class="em2" id="p106"><a class="gg-link" href="#p106" onclick="return changeColor(this);"></a>
秋九月壬寅，魏人來聘。
</p>
<p class="em2" id="p107"><a class="gg-link" href="#p107" onclick="return changeColor(this);"></a>
冬十一月戊申，詔平南參軍顏幼明聘于魏。
</p>
<p class="em2" id="p108"><a class="gg-link" href="#p108" onclick="return changeColor(this);"></a>
八年春正月庚子，以領軍王奐爲尚書左僕射。丁巳，以行百濟王泰爲鎮東大將軍、百濟王。
</p>
<p class="em2" id="p109"><a class="gg-link" href="#p109" onclick="return changeColor(this);"></a>
二月辛卯，零陵王司馬藥師薨。
</p>
<p class="em2" id="p110"><a class="gg-link" href="#p110" onclick="return changeColor(this);"></a>
夏四月戊辰朔，詔公卿以下各舉所知。
</p>
<p class="em2" id="p111"><a class="gg-link" href="#p111" onclick="return changeColor(this);"></a>
六月己巳，魏人來聘。庚午，長沙王晃薨。丙申，大雷雨，<span class="jiaozhusup">據張森楷南史校勘記，上有「庚午」，下有「乙酉」，則中間只有壬申、丙子、甲申，無丙申也；「丙申」字誤。如丙申不誤，則當在乙酉前。</span>有黃光竟天，照地狀如金。乙酉，都下大風發屋。
</p>
<p class="em2" id="p112"><a class="gg-link" href="#p112" onclick="return changeColor(this);"></a>
秋七月癸卯，詔以陰陽舛和，緯象愆度、儲胤嬰患，淹歷旬晷，可大赦。
</p>
<p class="em2" id="p113"><a class="gg-link" href="#p113" onclick="return changeColor(this);"></a>
八月乙酉，以河南王世子休留代爲西秦、河二州刺史，封河南王。壬辰，荊州刺史巴東王子響反，遣丹陽尹蕭順之討之，子響伏誅。<span class="jiaozhusup">「壬辰」至「子響伏誅」各本繫於「乙酉」事後。按是月丙寅朔，「乙酉」在前，「壬辰」在後。今據南齊書乙正。又「休留代」南齊書武帝紀作「休留成」；河南傳作「休留茂」，而魏書作「伏連籌」。</span>
</p>
<p class="em2" id="p114"><a class="gg-link" href="#p114" onclick="return changeColor(this);"></a>
冬十二月戊寅，<span class="jiaozhusup">「十二月」各本作「十一月」。按十一月乙未朔，無戊寅，據南齊書改。</span>詔量增尚書丞郎賜祿。己卯，改封宣城王子琳爲南康王，立皇子子建爲湘東王。
</p>
<p class="em2" id="p115"><a class="gg-link" href="#p115" onclick="return changeColor(this);"></a>
九年春正月甲午，省平蠻府。辛丑，祀南郊，降都下見囚。戊午，詔射聲校尉裴昭明聘于魏。
</p>
<p class="em2" id="p116"><a class="gg-link" href="#p116" onclick="return changeColor(this);"></a>
三月癸巳，明堂災。
</p>
<p class="em2" id="p117"><a class="gg-link" href="#p117" onclick="return changeColor(this);"></a>
夏五月丙申，林邑國獻金簟。丁未，魏人來聘。安成王暠薨。己未，樂游正陽堂災。
</p>
<p class="em2" id="p118"><a class="gg-link" href="#p118" onclick="return changeColor(this);"></a>
秋八月己亥，使司徒參軍蕭琛聘于魏。吳興、義興大水。乙卯，蠲二郡租。
</p>
<p class="em2" id="p119"><a class="gg-link" href="#p119" onclick="return changeColor(this);"></a>
九月戊辰，幸琅邪城講武，觀者傾都，普頒酒肉。
</p>
<p class="em2" id="p120"><a class="gg-link" href="#p120" onclick="return changeColor(this);"></a>
冬十月甲寅，魏人來聘。
</p>
<p class="em2" id="p121"><a class="gg-link" href="#p121" onclick="return changeColor(this);"></a>
十年春正月戊午，以司徒竟陵王子良領尚書令，以尚書右僕射西昌侯鸞爲左僕射。詔增內外有務眾官祿奉。丙戌，詔故太宰褚彥回、故太尉王儉、故司空柳世隆、驃騎大將軍王敬則、鎮軍大將軍陳顯達、故鎮東將軍李安人配饗太祖廟庭。
</p>
<p class="em2" id="p122"><a class="gg-link" href="#p122" onclick="return changeColor(this);"></a>
十二月乙巳，<span class="jiaozhusup">「十二月」各本脫「十」字，據通鑑補。</span>使司徒參軍蕭琛聘于魏。
</p>
<p class="em2" id="p123"><a class="gg-link" href="#p123" onclick="return changeColor(this);"></a>
十一年春正月戊午，以驃騎大將軍、豫州刺史王敬則爲司空。乙亥，皇太子長懋薨。
</p>
<p class="em2" id="p124"><a class="gg-link" href="#p124" onclick="return changeColor(this);"></a>
二月，雍州刺史王奐有罪，伏誅。
</p>
<p class="em2" id="p125"><a class="gg-link" href="#p125" onclick="return changeColor(this);"></a>
三月丙寅，以金紫光祿大夫王晏爲尚書右僕射。
</p>
<p class="em2" id="p126"><a class="gg-link" href="#p126" onclick="return changeColor(this);"></a>
夏四月癸未，魏人來聘。甲午，立皇孫昭業爲皇太孫，賜天下爲父後者爵一級。
</p>
<p class="em2" id="p127"><a class="gg-link" href="#p127" onclick="return changeColor(this);"></a>
五月戊辰，以旱故，都下二縣、朱方、姑孰權斷酒。
</p>
<p class="em2" id="p128"><a class="gg-link" href="#p128" onclick="return changeColor(this);"></a>
秋七月丁巳，曲赦南兗兗豫司徐五州，南豫州之歷陽譙臨江廬江四郡三調，眾逋宿責，並同原除。其緣淮及青、冀新附僑人，復除已訖，更申五年。
</p>
<p class="em2" id="p129"><a class="gg-link" href="#p129" onclick="return changeColor(this);"></a>
先是魏地謠言，「赤火南流喪南國」。是歲，有沙門從北齎此火而至，色赤於常火而微，云以療疾。貴賤爭取之，多得其驗。二十餘日，都下大盛，咸云「聖火」。詔禁之不止。火灸至七炷而疾愈。吳興丘國賓密以還鄉，邑人楊道慶虛疾二十年，依法灸即差。
</p>
<p class="em2" id="p130"><a class="gg-link" href="#p130" onclick="return changeColor(this);"></a>
是月，上不豫，徙御延昌殿，始登階而殿屋鳴吒，上惡之。魏軍將至，上慮朝野憂惶，力疾召樂府奏正聲伎。戊寅，大漸，詔曰：「始終大期，聖賢不免，吾行年六十，亦復何恨。但皇業艱難，萬機自重，<span class="jiaozhusup">「自」南齊書作「事」。</span>不能無遺慮耳。太孫進德日茂，社稷有寄，子良善相毗輔，思弘正道。內外眾事無大小，悉與鸞參懷。尚書是職務根本，悉委王晏、徐孝嗣。軍旅捍邊之略，委王敬則、陳顯達、王廣之、王玄邈、沈文季、張瑰、薛深等。<span class="jiaozhusup">「深」南齊書作「淵」，此避唐諱改。按南齊書有薛淵傳。</span>百辟庶僚，各奉爾職，謹事太孫，勿有懈怠。」又詔曰：「我識滅後，身上著夏衣畫天衣，純烏犀導，絓諸器服，悉不得用寶物及織成等，<span class="jiaozhusup">「絓」南齊書作「應」。</span>唯裝複裌衣各一通。常所服刀長短二口，鐵環者，隨入梓宮。祭敬之典，本在因心，靈上慎勿以牲爲祭。祭惟設餅、茶飲、干飯、酒脯而已。天下貴賤，咸同此制。未山陵前，朔望設菜食。陵墓萬世所宅，意常恨休安陵未稱，今可用東三處地最東邊以葬我，名爲景安陵。喪禮每存省約，不須煩人，百官停六時入臨，朔望祖日可依舊。諸主六宮，並不須從山陵。內殿鳳華、壽昌、曜靈三處，是吾所改制。夫貴有天下，富兼四海，宴處寢息，不容乃陋，謂此爲奢儉之中，慎勿壞去。顯陽殿玉像諸佛及供養，具如別牒，可盡心禮拜供養之。應有功德事，可專在中。自今公私皆不得出家爲道，及起立塔寺，以宅爲精舍，並嚴斷之。惟年六十，必有道心，聽朝賢選序，已有別詔。諸小小賜乞，及閤內處分，亦有別牒。內外禁衛勞舊主帥左右，悉令蕭諶優量驅使之。」是日上崩于延昌殿，年五十四。群臣上諡曰武皇帝，廟號世祖。九月丙寅，葬景安陵。
</p>
<p class="em2" id="p131"><a class="gg-link" href="#p131" onclick="return changeColor(this);"></a>
上剛毅有斷，政總大體，以富國爲先。頗喜游宴、彫綺之事，言常恨之，未能頓遣。臨崩，又詔：「凡諸游費，宜從休息。自今遠近薦獻，務存節儉，不得出界營求，相高奢麗。金粟繒纊，敝人已甚，珠玉玩好，傷俗尤重，嚴加禁絕。」
</p>
<p class="em2" id="p132"><a class="gg-link" href="#p132" onclick="return changeColor(this);"></a>
論曰：齊高帝基命之初，武功潛用，泰始開運，大拯時艱。及蒼梧暴虐，釁結朝野，而百姓懍懍，命縣朝夕。權道既行，兼濟天下。元功振主，利器難以假人，群方戮力，實懷尺寸之望，豈惟天厭水行，固已人希木德，歸功與能，事極乎此。武帝雲雷伊始，功參佐命，雖爲繼體，事實艱難。御袞垂旒，深存政典，文武授任，不革舊章，明罰厚恩，皆由己出。外表無塵，內朝多豫，機事平理，職貢有恒，府藏內充，人鮮勞役。<span class="jiaozhusup">「人鮮」各本作「鮮人」。據南齊書乙正。「人鮮勞役」，即「民鮮勞役」，以避唐諱改「民」作「人」。</span>宮室苑圃，未足以傷財，安樂延年，眾庶所同幸，亦有齊之良主也。據齊、梁紀錄，並云出自蕭何，又編御史大夫望之以爲先祖之次。案何及望之於漢俱爲勳德，而望之本傳不有此陳，齊典所書，便乖實錄。近秘書監顏師古博考經籍，注解漢書，已正其非，今隨而改削云。
</p>
<br/>
</div></body></html>