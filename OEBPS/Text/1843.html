<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">南史-卷二·宋本紀中第二</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>
宋本紀中第二
</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>
太祖文皇帝諱義隆，小字車兒，武帝第三子也。晉義熙三年生於京口。十一年，封彭城縣公。永初元年，封宜都郡王，位鎮西將軍、荊州刺史，加都督，時年十四。長七尺五寸，博涉經史，善隸書。是歲來朝，會武帝當聽訟，仍遣上訊建康獄囚，辯斷稱旨，武帝甚悅。
</p>
<p class="em2" id="p1"><a class="gg-link" href="#p1" onclick="return changeColor(this);"></a>
景平初，有黑龍見西方，五色雲隨之。二年，江陵城上有紫雲。望氣者皆以爲帝王之符，當在西方。其年少帝廢，百官議所立，徐羨之、傅亮等以禎符所集，備法駕奉迎，入奉皇統。行臺至江陵，尚書令傅亮奉表進璽紱，州府佐吏並稱臣，請題榜諸門，一依宮省，上皆不許。教州、府、國綱紀宥所統內見刑。是時，司空徐羨之等新有弒害，及鑾駕西迎，人懷疑懼，惟長史王曇首、司馬王華、南蠻校尉到彥之共期朝臣未有異志。帝曰：「諸公受遺，不容背貳；且勞臣舊將，內外充滿，今兵力又足以制物，夫何所疑！」
</p>
<p class="em2" id="p2"><a class="gg-link" href="#p2" onclick="return changeColor(this);"></a>
甲戌，<span class="jiaozhusup">按上文僅出景平二年，則此甲戌竟不知屬何月。當據宋書補「七月」二字。</span>乃發江陵，命王華知州府，留鎮陝西，令到彥之監襄陽。車駕在道，有黑龍躍負上所乘舟，左右莫不失色，上謂王曇首曰：「此乃夏禹所以受天命，我何德以堪之。」及至都，群臣迎拜於新亭。先謁初寧陵，還次中堂，百官奉璽紱，沖讓未受，勸請數四，乃從之。
</p>
<p class="em2" id="p3"><a class="gg-link" href="#p3" onclick="return changeColor(this);"></a>
元嘉元年秋八月丁酉，皇帝即位于中堂，備法駕入宮，御太極前殿，大赦，改元，文武賜位二等。戊戌，拜太廟。詔追復廬陵王先封，奉迎靈柩。辛丑，謁臨川烈武王陵。癸卯，進司空徐羨之位司徒，江州刺史王弘位司空，尚書令傅亮左光祿大夫、開府儀同三司。甲辰，追尊所生胡婕妤爲章皇太后，封皇弟義恭爲江夏王，義宣爲竟陵王，義季爲衡陽王。己酉，減荊、湘二州今年稅布之半。
</p>
<p class="em2" id="p4"><a class="gg-link" href="#p4" onclick="return changeColor(this);"></a>
九月丙子，立妃袁氏爲皇后。
</p>
<p class="em2" id="p5"><a class="gg-link" href="#p5" onclick="return changeColor(this);"></a>
是歲，魏太武皇帝始光元年。
</p>
<p class="em2" id="p6"><a class="gg-link" href="#p6" onclick="return changeColor(this);"></a>
二年春正月丙寅，司徒徐羨之、尚書令傅亮奉表歸政，上始親覽萬機。辛未，祀南郊，大赦。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
秋八月乙酉，驃騎將軍、南徐州刺史彭城王義康以本號開府儀同三司，改授司空王弘車騎大將軍、開府儀同三司。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
冬十一月癸酉，<span class="jiaozhusup">「癸酉」各本作「庚午」。按是月壬子朔，無庚午，二十二日癸酉，據宋書改。</span>以武都王世子楊玄爲北秦州刺史，襲封武都王。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
是歲，赫連屈丐死。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
三年春正月丙寅，司徒徐羨之、尚書令傅亮有罪伏誅。遣中領軍到彥之、征北將軍檀道濟討荊州刺史謝晦，上親率六師西征。大赦。丁卯，以江州刺史王弘爲司徒、錄尚書事。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
二月戊午，以金紫光祿大夫王敬弘爲尚書左僕射，豫章太守鄭鮮之爲右僕射。戊辰，到彥之、檀道濟大破謝晦於隱磯。丙子，車駕自蕪湖反旆。己卯，禽晦於延頭，送都伏誅。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
夏五月乙未，以征北將軍、南兗州刺史檀道濟爲征南大將軍、開府儀同三司、江州刺史。乙巳，驃騎大將軍、涼州牧大且渠蒙遜改爲車騎大將軍。詔大使巡行四方，觀省風俗。丙午，臨延賢堂聽訟，自是每歲三訊。秋，旱且蝗。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
冬十二月，前吳郡太守徐佩之謀反，伏誅。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
四年春正月乙亥朔，曲赦建鄴百里內。辛巳，祀南郊。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
二月乙卯，行幸丹徒，謁京陵。
</p>
<p class="em2" id="p16"><a class="gg-link" href="#p16" onclick="return changeColor(this);"></a>
三月丙子，宴丹徒宮，帝鄉父老咸與焉。蠲丹徒今年租布，原五歲刑以下。丁亥，車駕還宮。戊子，尚書右僕射鄭鮮之卒。壬寅，採富陽令諸葛闡議，禁斷夏至日五絲命縷之屬。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
夏五月，都下疾疫，遣使存問，給醫藥，死無家屬者，賜以棺器。
</p>
<p class="em2" id="p18"><a class="gg-link" href="#p18" onclick="return changeColor(this);"></a>
六月癸卯朔，日有蝕之。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
五年春正月乙亥，詔以陰陽愆序，求讜言。甲申，臨玄武館閱武。戊子，都下大火，遣使巡慰振卹。
</p>
<p class="em2" id="p20"><a class="gg-link" href="#p20" onclick="return changeColor(this);"></a>
夏六月庚戌，司徒王弘降爲衛將軍、開府儀同三司。都下大水。乙卯，遣使檢行振贍。
</p>
<p class="em2" id="p21"><a class="gg-link" href="#p21" onclick="return changeColor(this);"></a>
十二月，天竺國遣使朝貢。
</p>
<p class="em2" id="p22"><a class="gg-link" href="#p22" onclick="return changeColor(this);"></a>
是歲，魏神䴥元年，太武皇帝伐赫連昌，滅之。乞伏熾盤死。
</p>
<p class="em2" id="p23"><a class="gg-link" href="#p23" onclick="return changeColor(this);"></a>
六年春正月辛丑，祀南郊。癸丑，以荊州刺史彭城王義康爲司徒、錄尚書事。
</p>
<p class="em2" id="p24"><a class="gg-link" href="#p24" onclick="return changeColor(this);"></a>
三月丁巳，立皇子劭爲皇太子。戊午，大赦，賜文武位一等。
</p>
<p class="em2" id="p25"><a class="gg-link" href="#p25" onclick="return changeColor(this);"></a>
夏四月癸亥，以尚書左僕射王敬弘爲尚書令，丹陽尹臨川王義慶爲尚書左僕射，吏部尚書江夷爲右僕射。
</p>
<p class="em2" id="p26"><a class="gg-link" href="#p26" onclick="return changeColor(this);"></a>
五月壬辰朔，日有蝕之。
</p>
<p class="em2" id="p27"><a class="gg-link" href="#p27" onclick="return changeColor(this);"></a>
秋七月，百濟國遣使朝貢。
</p>
<p class="em2" id="p28"><a class="gg-link" href="#p28" onclick="return changeColor(this);"></a>
冬十一月己丑朔，日有蝕之，星晝見。
</p>
<p class="em2" id="p29"><a class="gg-link" href="#p29" onclick="return changeColor(this);"></a>
十二月，河西、河南國並遣使朝貢。
</p>
<p class="em2" id="p30"><a class="gg-link" href="#p30" onclick="return changeColor(this);"></a>
七年春二月壬戌，雪且雷。
</p>
<p class="em2" id="p31"><a class="gg-link" href="#p31" onclick="return changeColor(this);"></a>
三月戊子，遣右將軍到彥之侵魏。<span class="jiaozhusup">「右」各本作「左」。按下文「右將軍到彥之自滑臺奔退」，則作「右」是，據宋書改。</span>
</p>
<p class="em2" id="p32"><a class="gg-link" href="#p32" onclick="return changeColor(this);"></a>
夏六月己卯，封氐楊難當爲武都王。
</p>
<p class="em2" id="p33"><a class="gg-link" href="#p33" onclick="return changeColor(this);"></a>
冬十月戊午，立錢署，鑄四銖錢。戊寅，魏剋金墉城。
</p>
<p class="em2" id="p34"><a class="gg-link" href="#p34" onclick="return changeColor(this);"></a>
十一月癸未，又剋虎牢。壬辰，遣征南大將軍檀道濟拒魏，右將軍到彥之自滑臺奔退。
</p>
<p class="em2" id="p35"><a class="gg-link" href="#p35" onclick="return changeColor(this);"></a>
十二月，都下火，延燒于太社北牆。
</p>
<p class="em2" id="p36"><a class="gg-link" href="#p36" onclick="return changeColor(this);"></a>
是歲，馮跋死。倭、百濟、呵羅單、林邑、呵羅他、師子等國並遣使朝貢。吳興、晉陵、義興大水，遣使巡行振卹。
</p>
<p class="em2" id="p37"><a class="gg-link" href="#p37" onclick="return changeColor(this);"></a>
八年春二月辛酉，魏剋滑臺。癸酉，檀道濟引軍還，自是河南復亡。
</p>
<p class="em2" id="p38"><a class="gg-link" href="#p38" onclick="return changeColor(this);"></a>
三月，大雩。
</p>
<p class="em2" id="p39"><a class="gg-link" href="#p39" onclick="return changeColor(this);"></a>
夏六月乙丑，大赦，旱故。又大雩。
</p>
<p class="em2" id="p40"><a class="gg-link" href="#p40" onclick="return changeColor(this);"></a>
閏六月乙巳，遣使省行獄訟，簡息徭役。
</p>
<p class="em2" id="p41"><a class="gg-link" href="#p41" onclick="return changeColor(this);"></a>
九年春二月辛卯，詔曰：「故太傅長沙景王、故大司馬臨川烈武王、故司徒南康文宣公穆之、衛將軍華容公弘、征南大將軍永脩公道濟、故左將軍龍陽侯鎮惡，或履道廣深、執德沖邈；或雅量高劭，風鑒明遠；或識準弘正，才略開邁。咸文德以弘帝載，武功以隆景業。而太常未銘，從祀闕享，寤寐屬慮，永言興懷。便宜配祭廟庭，勒功天府。」
</p>
<p class="em2" id="p42"><a class="gg-link" href="#p42" onclick="return changeColor(this);"></a>
三月庚戌，進衛將軍王弘爲太保。丁巳，加江州刺史檀道濟爲司空。
</p>
<p class="em2" id="p43"><a class="gg-link" href="#p43" onclick="return changeColor(this);"></a>
夏五月壬申，新除太保王弘薨。
</p>
<p class="em2" id="p44"><a class="gg-link" href="#p44" onclick="return changeColor(this);"></a>
六月癸未，置積射、強弩將軍官。乙未，以征西將軍、沙州刺史吐谷渾慕璝爲征西大將軍、西秦河二州刺史、隴西王。壬寅，以撫軍將軍江夏王義恭爲征北將軍、開府儀同三司、南兗州刺史。
</p>
<p class="em2" id="p45"><a class="gg-link" href="#p45" onclick="return changeColor(this);"></a>
秋七月庚午，以領軍將軍殷景仁爲尚書僕射。
</p>
<p class="em2" id="p46"><a class="gg-link" href="#p46" onclick="return changeColor(this);"></a>
冬十二月庚寅，立皇子紹爲廬陵王，奉孝獻王祀；江夏王義恭子朗爲南豐王，奉營陽王祀。
</p>
<p class="em2" id="p47"><a class="gg-link" href="#p47" onclick="return changeColor(this);"></a>
是歲，魏延和元年。
</p>
<p class="em2" id="p48"><a class="gg-link" href="#p48" onclick="return changeColor(this);"></a>
十年春正月甲寅，改封竟陵王義宣爲南譙王。己未，大赦。
</p>
<p class="em2" id="p49"><a class="gg-link" href="#p49" onclick="return changeColor(this);"></a>
夏，林邑、闍婆娑州、訶羅單國並遣使朝貢。<span class="jiaozhusup">「闍婆娑州」宋書作「闍婆州」。按下文十二年，宋書及本書又出「闍婆娑達國」，而宋書夷蠻傳、本書夷貊傳並有「闍婆達國」傳。疑衍「娑」字，脫「達」字，「州」爲「國」之誤。當以傳爲正。</span>
</p>
<p class="em2" id="p50"><a class="gg-link" href="#p50" onclick="return changeColor(this);"></a>
秋七月戊戌，曲赦益、梁、秦三州。
</p>
<p class="em2" id="p51"><a class="gg-link" href="#p51" onclick="return changeColor(this);"></a>
冬十一月，氐楊難當據有梁州。是月，且渠蒙遜死。
</p>
<p class="em2" id="p52"><a class="gg-link" href="#p52" onclick="return changeColor(this);"></a>
十一年夏四月，梁、秦二州刺史蕭思話破氐，梁州平。
</p>
<p class="em2" id="p53"><a class="gg-link" href="#p53" onclick="return changeColor(this);"></a>
五月丁卯，曲赦梁、南秦二州劍閣以北。戊寅，以大且渠茂虔爲征西大將軍、涼州刺史，封河西王。
</p>
<p class="em2" id="p54"><a class="gg-link" href="#p54" onclick="return changeColor(this);"></a>
是歲，林邑、扶南、訶羅單國並遣使朝貢。
</p>
<p class="em2" id="p55"><a class="gg-link" href="#p55" onclick="return changeColor(this);"></a>
十二年春正月辛酉，大赦。辛未，祀南郊。癸酉，封馮弘爲燕王。
</p>
<p class="em2" id="p56"><a class="gg-link" href="#p56" onclick="return changeColor(this);"></a>
夏四月丙辰，詔內外舉士。都下地震。
</p>
<p class="em2" id="p57"><a class="gg-link" href="#p57" onclick="return changeColor(this);"></a>
六月，禁酒。師子國遣使朝貢。丹陽、淮南、吳、吳興、義興大水，都下乘船。己酉，以徐豫南兗三州、會稽宣城二郡米穀百萬斛，賜五郡遭水人。
</p>
<p class="em2" id="p58"><a class="gg-link" href="#p58" onclick="return changeColor(this);"></a>
秋七月辛酉，闍婆娑達、扶南國並遣使朝貢。<span class="jiaozhusup">「闍婆娑達」疑衍「娑」字，參上頁第四條校勘記。</span>
</p>
<p class="em2" id="p59"><a class="gg-link" href="#p59" onclick="return changeColor(this);"></a>
八月乙亥，<span class="jiaozhusup">按元嘉十二年八月丙戌朔，是月無乙亥。</span>原除遭水郡諸逋負。
</p>
<p class="em2" id="p60"><a class="gg-link" href="#p60" onclick="return changeColor(this);"></a>
九月，蜀賊張尋爲寇。
</p>
<p class="em2" id="p61"><a class="gg-link" href="#p61" onclick="return changeColor(this);"></a>
是歲，魏太延元年。
</p>
<p class="em2" id="p62"><a class="gg-link" href="#p62" onclick="return changeColor(this);"></a>
十三年春正月癸丑朔，上有疾，不朝會。
</p>
<p class="em2" id="p63"><a class="gg-link" href="#p63" onclick="return changeColor(this);"></a>
三月己未，誅司空江州刺史檀道濟。庚申，大赦。
</p>
<p class="em2" id="p64"><a class="gg-link" href="#p64" onclick="return changeColor(this);"></a>
夏六月，高麗、武都等國並遣使朝貢。
</p>
<p class="em2" id="p65"><a class="gg-link" href="#p65" onclick="return changeColor(this);"></a>
秋七月己未，零陵王太妃殂，追崇爲晉皇后，葬以晉禮。
</p>
<p class="em2" id="p66"><a class="gg-link" href="#p66" onclick="return changeColor(this);"></a>
九月癸丑，立皇子濬爲始興王、駿爲武陵王。
</p>
<p class="em2" id="p67"><a class="gg-link" href="#p67" onclick="return changeColor(this);"></a>
是歲，馮弘奔高麗。
</p>
<p class="em2" id="p68"><a class="gg-link" href="#p68" onclick="return changeColor(this);"></a>
十四年春正月辛卯，祀南郊，大赦。戊戌，鳳凰二見于都下，眾鳥隨之，改其地曰鳳凰里。
</p>
<p class="em2" id="p69"><a class="gg-link" href="#p69" onclick="return changeColor(this);"></a>
夏四月，蜀賊張尋、趙廣降，遷之建鄴。
</p>
<p class="em2" id="p70"><a class="gg-link" href="#p70" onclick="return changeColor(this);"></a>
冬十二月辛酉，初停賀雪。河南、河西、訶羅單國並遣使朝貢。
</p>
<p class="em2" id="p71"><a class="gg-link" href="#p71" onclick="return changeColor(this);"></a>
十五年春二月，以平東將軍吐谷渾慕延爲鎮西將軍、秦河二州刺史，封隴西王。<span class="jiaozhusup">「二月」各本作「正月」。據宋書改。按宋書「十五年春二月」下有「丁未」二字。是年二月辛丑朔，有丁未。正月辛未朔，無丁未，故當從宋書作「二月」。</span>
</p>
<p class="em2" id="p72"><a class="gg-link" href="#p72" onclick="return changeColor(this);"></a>
秋七月辛未，地震。新作東宮。
</p>
<p class="em2" id="p73"><a class="gg-link" href="#p73" onclick="return changeColor(this);"></a>
是歲，武都、河南、高麗、倭、扶南、林邑等國並遣使朝貢。立儒學館于北郊，命雷次宗居之。
</p>
<p class="em2" id="p74"><a class="gg-link" href="#p74" onclick="return changeColor(this);"></a>
十六年春正月戊寅，閱武于北郊。庚寅，進彭城王義康爲大將軍、領司徒，以開府儀同三司江夏王義恭爲司空。
</p>
<p class="em2" id="p75"><a class="gg-link" href="#p75" onclick="return changeColor(this);"></a>
夏六月己酉，改封隴西王吐谷渾慕延爲河南王。
</p>
<p class="em2" id="p76"><a class="gg-link" href="#p76" onclick="return changeColor(this);"></a>
秋八月庚子，立皇子鑠爲南平王。
</p>
<p class="em2" id="p77"><a class="gg-link" href="#p77" onclick="return changeColor(this);"></a>
九月，魏滅且渠茂虔。
</p>
<p class="em2" id="p78"><a class="gg-link" href="#p78" onclick="return changeColor(this);"></a>
冬十二月乙亥，皇太子冠，大赦。
</p>
<p class="em2" id="p79"><a class="gg-link" href="#p79" onclick="return changeColor(this);"></a>
是歲，武都、河南、林邑、高麗等國並遣使朝貢。上好儒雅，又命丹陽尹何尚之立玄素學，<span class="jiaozhusup">王懋竑讀書記疑：「素字衍文」。按王說是，「玄素學」僅此一見。</span>著作佐郎何承天立史學，司徒參軍謝元立文學，各聚門徒，多就業者。江左風俗，於斯爲美，後言政化，稱元嘉焉。
</p>
<p class="em2" id="p80"><a class="gg-link" href="#p80" onclick="return changeColor(this);"></a>
十七年夏四月戊午朔，日有蝕之。
</p>
<p class="em2" id="p81"><a class="gg-link" href="#p81" onclick="return changeColor(this);"></a>
秋七月壬子，皇后袁氏崩。
</p>
<p class="em2" id="p82"><a class="gg-link" href="#p82" onclick="return changeColor(this);"></a>
八月，徐、兗、青、冀四州大水，遣使振卹。
</p>
<p class="em2" id="p83"><a class="gg-link" href="#p83" onclick="return changeColor(this);"></a>
九月壬子，葬元皇后于長寧陵。<span class="jiaozhusup">「元」各本作「袁」；惟元大德本作「元」。按「元」爲袁皇后諡號，本書始興王濬傳亦出「元皇后」。</span>
</p>
<p class="em2" id="p84"><a class="gg-link" href="#p84" onclick="return changeColor(this);"></a>
冬十月戊午，前丹陽尹劉湛有罪伏誅。大赦，文武賜爵一級。以大將軍、領司徒、錄尚書事彭城王義康爲江州刺史，大將軍如故。甲戌，以司空江夏王義恭爲司徒、錄尚書事。
</p>
<p class="em2" id="p85"><a class="gg-link" href="#p85" onclick="return changeColor(this);"></a>
十一月，尚書僕射、揚州刺史殷景仁卒。
</p>
<p class="em2" id="p86"><a class="gg-link" href="#p86" onclick="return changeColor(this);"></a>
十二月癸亥，以光祿大夫王球爲尚書僕射。戊辰，武都、河南、百濟等國並遣使朝貢。<span class="jiaozhusup">宋書「戊辰」下有「以南豫州刺史始興王濬爲揚州刺史」等三十八字；「武都」上有「是歲」二字。此於「戊辰」下刪去三十八字，而入之以武都諸國並遣使朝貢，致諸國使來同在「戊辰」一日之內，非是，當據宋書以正。</span>
</p>
<p class="em2" id="p87"><a class="gg-link" href="#p87" onclick="return changeColor(this);"></a>
是歲，魏太平真君元年。
</p>
<p class="em2" id="p88"><a class="gg-link" href="#p88" onclick="return changeColor(this);"></a>
十八年春三月庚子，雨雹。戊申，置尚書刪定郎官。
</p>
<p class="em2" id="p89"><a class="gg-link" href="#p89" onclick="return changeColor(this);"></a>
夏五月壬午，衛將軍南兗州刺史臨川王義慶、征北將軍南徐州刺史南譙王義宣，並開府儀同三司。甲申，沔水汎溢，<span class="jiaozhusup">「沔水」各本作「河水」，誤，據宋書改。</span>害居人。
</p>
<p class="em2" id="p90"><a class="gg-link" href="#p90" onclick="return changeColor(this);"></a>
六月戊辰，遣使巡行賑贍。
</p>
<p class="em2" id="p91"><a class="gg-link" href="#p91" onclick="return changeColor(this);"></a>
冬十一月戊子，尚書僕射王球卒。己亥，以丹陽尹孟顗爲尚書僕射。氐楊難當寇漢川。
</p>
<p class="em2" id="p92"><a class="gg-link" href="#p92" onclick="return changeColor(this);"></a>
十二月，晉寧太守爨松子舉兵反，寧州刺史徐循討平之。
</p>
<p class="em2" id="p93"><a class="gg-link" href="#p93" onclick="return changeColor(this);"></a>
是歲，河南、肅特、高麗、蘇摩黎、林邑等國並遣使來朝貢。
</p>
<p class="em2" id="p94"><a class="gg-link" href="#p94" onclick="return changeColor(this);"></a>
十九年夏四月甲戌，上以久疾愈，始奉初礿，<span class="jiaozhusup">「礿」各本作「祠」。按春祭曰祠，夏祭曰礿，據冊府元龜二０七改。</span>大赦。
</p>
<p class="em2" id="p95"><a class="gg-link" href="#p95" onclick="return changeColor(this);"></a>
五月庚寅，梁秦二州刺史劉真道、龍驤將軍裴方明破楊難當，仇池平。
</p>
<p class="em2" id="p96"><a class="gg-link" href="#p96" onclick="return changeColor(this);"></a>
閏月，都下水，遣使巡行賑卹。
</p>
<p class="em2" id="p97"><a class="gg-link" href="#p97" onclick="return changeColor(this);"></a>
六月，以大且渠無諱爲征西大將軍、涼州刺史，封河西王。
</p>
<p class="em2" id="p98"><a class="gg-link" href="#p98" onclick="return changeColor(this);"></a>
秋七月甲戌晦，日有蝕之。
</p>
<p class="em2" id="p99"><a class="gg-link" href="#p99" onclick="return changeColor(this);"></a>
九月丙辰，有客星在北斗，因爲彗，入文昌，貫五車，掃畢，拂天節，經天苑，季冬乃滅。
</p>
<p class="em2" id="p100"><a class="gg-link" href="#p100" onclick="return changeColor(this);"></a>
冬十二月丙申，詔奉聖之胤，速議承襲；及令修廟，四時饗祀；并命蠲近墓五家供洒掃，栽松柏六百株。
</p>
<p class="em2" id="p101"><a class="gg-link" href="#p101" onclick="return changeColor(this);"></a>
是歲，蠕蠕、河南、扶南、婆皇國並遣使朝貢。西涼武昭王孫李寶始歸于魏。
</p>
<p class="em2" id="p102"><a class="gg-link" href="#p102" onclick="return changeColor(this);"></a>
二十年春正月辛亥，祀南郊。
</p>
<p class="em2" id="p103"><a class="gg-link" href="#p103" onclick="return changeColor(this);"></a>
二月甲申，閱武於白下。魏軍剋仇池。
</p>
<p class="em2" id="p104"><a class="gg-link" href="#p104" onclick="return changeColor(this);"></a>
夏四月甲午，立皇子誕爲廣陵王。
</p>
<p class="em2" id="p105"><a class="gg-link" href="#p105" onclick="return changeColor(this);"></a>
秋七月癸丑，以楊文德爲征西將軍、北秦州刺史，封武都王。
</p>
<p class="em2" id="p106"><a class="gg-link" href="#p106" onclick="return changeColor(this);"></a>
冬十月，雷。
</p>
<p class="em2" id="p107"><a class="gg-link" href="#p107" onclick="return changeColor(this);"></a>
十二月壬午，置藉田。
</p>
<p class="em2" id="p108"><a class="gg-link" href="#p108" onclick="return changeColor(this);"></a>
是歲，河西、高麗、百濟、倭國並遣使朝貢。自去歲至是，諸州郡水旱傷稼。人大飢，遣使開倉賑卹。
</p>
<p class="em2" id="p109"><a class="gg-link" href="#p109" onclick="return changeColor(this);"></a>
二十一年春正月己亥，南徐、南兗、南豫州、揚州之浙江西，並禁酒。辛酉，親耕藉田，大赦。
</p>
<p class="em2" id="p110"><a class="gg-link" href="#p110" onclick="return changeColor(this);"></a>
二月己丑，司徒、錄尚書事江夏王義恭進位太尉，領司徒。辛卯，立皇子宏爲建平王。
</p>
<p class="em2" id="p111"><a class="gg-link" href="#p111" onclick="return changeColor(this);"></a>
秋八月戊辰，以荊州刺史衡陽王義季爲征北大將軍、開府儀同三司、南兗州刺史。
</p>
<p class="em2" id="p112"><a class="gg-link" href="#p112" onclick="return changeColor(this);"></a>
九月甲辰，以大且渠安周爲征西將軍、涼州刺史，封河西王。
</p>
<p class="em2" id="p113"><a class="gg-link" href="#p113" onclick="return changeColor(this);"></a>
冬十月己亥，<span class="jiaozhusup">下有丙子。按元嘉二十一年十月癸亥朔，無己亥。十三日乙亥，十四日丙子，「己亥」當是「乙亥」之訛。</span>命刺史郡守修東耕。丙子，雷且電。
</p>
<p class="em2" id="p114"><a class="gg-link" href="#p114" onclick="return changeColor(this);"></a>
二十二年春正月辛卯朔，改用御史中丞何承天元嘉新曆。
</p>
<p class="em2" id="p115"><a class="gg-link" href="#p115" onclick="return changeColor(this);"></a>
二月甲戌，立皇子褘爲東海王，昶爲義陽王。
</p>
<p class="em2" id="p116"><a class="gg-link" href="#p116" onclick="return changeColor(this);"></a>
秋七月己未，以尚書僕射孟顗爲左僕射，中護軍何尚之爲右僕射。
</p>
<p class="em2" id="p117"><a class="gg-link" href="#p117" onclick="return changeColor(this);"></a>
九月己未，開酒禁。癸酉，宴于武帳堂，上將行，敕諸子且勿食，至會所賜饌。日旰，食不至，有飢色。上誡之曰：「汝曹少長豐佚，不見百姓艱難，今使爾識有飢苦，知以節儉期物。」
</p>
<p class="em2" id="p118"><a class="gg-link" href="#p118" onclick="return changeColor(this);"></a>
冬十二月乙未，太子詹事范曄謀反，及黨與皆伏誅。丁酉，免大將軍彭城王義康爲庶人，絕屬籍。
</p>
<p class="em2" id="p119"><a class="gg-link" href="#p119" onclick="return changeColor(this);"></a>
是冬，浚淮，起湖熟廢田千餘頃。
</p>
<p class="em2" id="p120"><a class="gg-link" href="#p120" onclick="return changeColor(this);"></a>
二十三年夏四月丁未，大赦。
</p>
<p class="em2" id="p121"><a class="gg-link" href="#p121" onclick="return changeColor(this);"></a>
六月癸未朔，日有蝕之。交州刺史檀和之伐林邑國，剋之。
</p>
<p class="em2" id="p122"><a class="gg-link" href="#p122" onclick="return changeColor(this);"></a>
是歲，大有年。築北堤，立玄武湖於樂游苑北，興景陽山于華林園，役重人怨。
</p>
<p class="em2" id="p123"><a class="gg-link" href="#p123" onclick="return changeColor(this);"></a>
二十四年春正月甲戌，大赦，賜文武位一等。
</p>
<p class="em2" id="p124"><a class="gg-link" href="#p124" onclick="return changeColor(this);"></a>
夏四月，河、濟俱清。
</p>
<p class="em2" id="p125"><a class="gg-link" href="#p125" onclick="return changeColor(this);"></a>
六月，都下疫癘，使巡省給醫藥。以貨貴，制大錢，一當兩。
</p>
<p class="em2" id="p126"><a class="gg-link" href="#p126" onclick="return changeColor(this);"></a>
秋八月乙未，徐州刺史衡陽王義季薨。
</p>
<p class="em2" id="p127"><a class="gg-link" href="#p127" onclick="return changeColor(this);"></a>
冬十一月甲寅，立皇子渾爲汝陰王。
</p>
<p class="em2" id="p128"><a class="gg-link" href="#p128" onclick="return changeColor(this);"></a>
是歲，徐、兗、青、冀四州大水。
</p>
<p class="em2" id="p129"><a class="gg-link" href="#p129" onclick="return changeColor(this);"></a>
二十五年春閏二月己酉，大蒐於宣武場。
</p>
<p class="em2" id="p130"><a class="gg-link" href="#p130" onclick="return changeColor(this);"></a>
三月庚辰，校獵。
</p>
<p class="em2" id="p131"><a class="gg-link" href="#p131" onclick="return changeColor(this);"></a>
夏四月乙巳，新作閶闔、廣莫二門，改先廣莫門曰承明，開陽門曰津陽。
</p>
<p class="em2" id="p132"><a class="gg-link" href="#p132" onclick="return changeColor(this);"></a>
五月己卯，<span class="jiaozhusup">「己卯」各本作「乙卯」。按五月辛未朔，初九日己卯，無乙卯，據宋書改。</span>罷當兩大錢。
</p>
<p class="em2" id="p133"><a class="gg-link" href="#p133" onclick="return changeColor(this);"></a>
六月庚戌，零陵王司馬元瑜薨。丙寅，加荊州刺史南譙王義宣位司空。
</p>
<p class="em2" id="p134"><a class="gg-link" href="#p134" onclick="return changeColor(this);"></a>
八月甲子，立皇子彧爲淮陽王。
</p>
<p class="em2" id="p135"><a class="gg-link" href="#p135" onclick="return changeColor(this);"></a>
九月辛未，以尚書右僕射何尚之爲左僕射。
</p>
<p class="em2" id="p136"><a class="gg-link" href="#p136" onclick="return changeColor(this);"></a>
冬，青州城南遠望，見地中如水，有影，謂之「地鏡」。
</p>
<p class="em2" id="p137"><a class="gg-link" href="#p137" onclick="return changeColor(this);"></a>
二十六年春正月辛巳，祀南郊。
</p>
<p class="em2" id="p138"><a class="gg-link" href="#p138" onclick="return changeColor(this);"></a>
二月己亥，幸丹徒，謁京陵。
</p>
<p class="em2" id="p139"><a class="gg-link" href="#p139" onclick="return changeColor(this);"></a>
三月丁巳，宴于丹徒宮，<span class="jiaozhusup">按元嘉二十六年三月丁卯朔，無丁巳，四月丙申朔，二十二日丁巳。疑「三月」爲「四月」之訛。</span>大赦；復丹徒縣僑舊今歲租布之半，行所經過，蠲田租之半。癸亥，使祭晉故司空忠肅公何無忌墓。
</p>
<p class="em2" id="p140"><a class="gg-link" href="#p140" onclick="return changeColor(this);"></a>
五月壬午，至自丹徒。<span class="jiaozhusup">「壬午」上各本脫「五月」二字。按三月丁卯朔，無「壬午」及下文之「丙戌」、「壬辰」；五月丙寅朔，有此三日辰，據宋書補。</span>丙戌，婆皇國，壬辰，婆達國並遣使朝貢。
</p>
<p class="em2" id="p141"><a class="gg-link" href="#p141" onclick="return changeColor(this);"></a>
冬十月庚子，改封廣陵王誕爲隨郡王。癸卯，彗星見于太微。甲辰，以揚州刺史始興王濬爲征北將軍、開府儀同三司、徐兗二州刺史。
</p>
<p class="em2" id="p142"><a class="gg-link" href="#p142" onclick="return changeColor(this);"></a>
二十七年春正月辛卯，百濟國遣使朝貢。
</p>
<p class="em2" id="p143"><a class="gg-link" href="#p143" onclick="return changeColor(this);"></a>
二月，魏軍攻縣瓠。以軍興，減百官奉祿三分之一。
</p>
<p class="em2" id="p144"><a class="gg-link" href="#p144" onclick="return changeColor(this);"></a>
三月乙丑，淮南太守諸葛闡求減奉祿，同內百官，於是諸州郡縣丞尉並悉同減。戊寅，罷國子學。
</p>
<p class="em2" id="p145"><a class="gg-link" href="#p145" onclick="return changeColor(this);"></a>
秋七月庚午，遣寧朔將軍王玄謨拒魏，太尉江夏王義恭出次彭城，總統諸軍。
</p>
<p class="em2" id="p146"><a class="gg-link" href="#p146" onclick="return changeColor(this);"></a>
冬十一月丁未，大赦。
</p>
<p class="em2" id="p147"><a class="gg-link" href="#p147" onclick="return changeColor(this);"></a>
十二月庚午，魏太武帝率大眾至瓜步，聲欲度江，都下震懼，咸荷擔而立。壬午，內外戒嚴，緣江六七百里舳艫相接。始議北侵，朝士多有不同，至是，帝登烽火樓極望，不悅，謂江湛曰：「北伐之計，同議者少，今日士庶勞怨，不得無慚。貽大夫之憂，在予過矣。」甲申，使饋百牢于魏。
</p>
<p class="em2" id="p148"><a class="gg-link" href="#p148" onclick="return changeColor(this);"></a>
二十八年春正月丁亥，魏太武帝自瓜步退歸，俘廣陵居人萬餘家以北，徐、豫、青、冀、二兗六州殺略不可勝算，所過州郡，赤地無餘。
</p>
<p class="em2" id="p149"><a class="gg-link" href="#p149" onclick="return changeColor(this);"></a>
二月甲戌，降太尉、領司徒江夏王義恭爲驃騎將軍、開府儀同三司。壬午，幸瓜步。是日，解嚴。
</p>
<p class="em2" id="p150"><a class="gg-link" href="#p150" onclick="return changeColor(this);"></a>
三月乙酉，車駕還宮。丙申，拜初寧陵。大旱。
</p>
<p class="em2" id="p151"><a class="gg-link" href="#p151" onclick="return changeColor(this);"></a>
夏四月癸酉，婆達國遣使朝貢。己卯，彗星見于昴。是月，都下疾疫，使巡省給醫藥。
</p>
<p class="em2" id="p152"><a class="gg-link" href="#p152" onclick="return changeColor(this);"></a>
五月乙酉，亡命司馬順則自號齊王，據梁鄒城。丁巳，婆皇國，戊戌，河南國並遣使朝貢。<span class="jiaozhusup">按五月甲申朔，初二日乙酉，十五日戊戌，無丁巳。而上出「乙酉」，下出「戊戌」，中間有丁亥、丁酉及癸巳，不知究爲何日干支之訛。</span>戊申，以尚書左僕射何尚之爲尚書令，太子詹事徐湛之爲左僕射、護軍將軍。壬子，彗星見太微中，對帝坐。
</p>
<p class="em2" id="p153"><a class="gg-link" href="#p153" onclick="return changeColor(this);"></a>
秋七月甲辰，進安東將軍倭王綏濟爲安東大將軍。
</p>
<p class="em2" id="p154"><a class="gg-link" href="#p154" onclick="return changeColor(this);"></a>
八月癸亥，梁鄒平，斬司馬順則。是秋，猛獸入郭內爲災。
</p>
<p class="em2" id="p155"><a class="gg-link" href="#p155" onclick="return changeColor(this);"></a>
冬十月癸亥，高麗國遣使朝貢。
</p>
<p class="em2" id="p156"><a class="gg-link" href="#p156" onclick="return changeColor(this);"></a>
十一月壬寅，曲赦二兗、徐、豫、青、冀六州，徙彭城流人於瓜步，淮西流人于姑孰，合萬許家。
</p>
<p class="em2" id="p157"><a class="gg-link" href="#p157" onclick="return changeColor(this);"></a>
是歲，魏正平元年。
</p>
<p class="em2" id="p158"><a class="gg-link" href="#p158" onclick="return changeColor(this);"></a>
二十九年春正月甲午，詔經寇六州，仍逢災澇，可量加救贍。
</p>
<p class="em2" id="p159"><a class="gg-link" href="#p159" onclick="return changeColor(this);"></a>
二月乙卯，雷且雪。戊午，立皇子休仁爲建安王。
</p>
<p class="em2" id="p160"><a class="gg-link" href="#p160" onclick="return changeColor(this);"></a>
三月壬午，大風拔木，都下火。
</p>
<p class="em2" id="p161"><a class="gg-link" href="#p161" onclick="return changeColor(this);"></a>
夏四月戊午，訶羅單國遣使朝貢。
</p>
<p class="em2" id="p162"><a class="gg-link" href="#p162" onclick="return changeColor(this);"></a>
秋七月壬辰，改封汝陰王渾爲武昌王，淮陽王彧爲湘東王。丁酉，省大司農、太子僕、廷尉監官。
</p>
<p class="em2" id="p163"><a class="gg-link" href="#p163" onclick="return changeColor(this);"></a>
九月丁亥，<span class="jiaozhusup">「丁亥」各本作「乙亥」。按是月壬午朔，初六日丁亥，無乙亥，據宋書改。</span>以平西將軍吐谷渾拾寅爲安西將軍、秦河二州刺史，封河南王。
</p>
<p class="em2" id="p164"><a class="gg-link" href="#p164" onclick="return changeColor(this);"></a>
冬十一月壬寅，揚州刺史廬陵王紹薨。
</p>
<p class="em2" id="p165"><a class="gg-link" href="#p165" onclick="return changeColor(this);"></a>
十二月戊辰，黃霧四塞。辛未，以南兗州刺史江夏王義恭爲大將軍、南徐州刺史，錄尚書如故。
</p>
<p class="em2" id="p166"><a class="gg-link" href="#p166" onclick="return changeColor(this);"></a>
是歲，魏中常侍宗愛構逆，太武皇帝崩，乃奉南安王余爲帝，改元爲承平，後又賊余；於是殿中尚書長孫渴侯、尚書陸麗奉皇孫，是爲文成皇帝，改元曰興安。
</p>
<p class="em2" id="p167"><a class="gg-link" href="#p167" onclick="return changeColor(this);"></a>
三十年春正月乙亥朔，會群臣於太極前殿，有青黑氣從東南來，覆映宮上。戊寅，以司空、荊州刺史南譙王義宣爲司徒、中軍將軍、揚州刺史。壬午，以南徐州刺史始興王濬爲衛將軍、開府儀同三司、荊州刺史。戊子，使江州刺史武陵王駿統眾軍伐西陽蠻。
</p>
<p class="em2" id="p168"><a class="gg-link" href="#p168" onclick="return changeColor(this);"></a>
二月甲子，元凶劭搆逆，帝崩于合殿，時年四十七。諡景皇帝，廟號中宗。三月癸巳，葬長寧陵。孝武帝踐阼，追改諡曰文帝，廟號太祖。
</p>
<p class="em2" id="p169"><a class="gg-link" href="#p169" onclick="return changeColor(this);"></a>
帝聰明仁厚，雅重文儒，躬勤政事，孜孜無怠，加以在位日久，惟簡靖爲心。于時政平訟理，朝野悅睦，自江左之政，所未有也。又性存儉約，不好奢侈。車府令嘗以輦𥭗故，請改易之；又輦席舊以烏皮緣故，欲代以紫皮，上以竹𥭗未至於壞，紫色貴，並不聽改。其率素如此云。
</p>
<p class="em2" id="p170"><a class="gg-link" href="#p170" onclick="return changeColor(this);"></a>
世祖孝武皇帝，諱駿，字休龍，小字道人，<span class="jiaozhusup">「道人」宋書作「道民」，此避唐諱改。</span>文帝第三子也。元嘉七年八月庚午夜生，有光照室。少機穎，神明爽發，讀書七行俱下，才藻甚美，雄決愛武，長於騎射。
</p>
<p class="em2" id="p171"><a class="gg-link" href="#p171" onclick="return changeColor(this);"></a>
十二年，立爲武陵王，二十二年，累遷雍州刺史。自晉江左以來，襄陽未有皇子重鎮，時文帝欲經略關、河，故有此授。及魏太武大舉至淮南，時帝鎮彭城，魏使尚書李孝伯至，帝遣長史張暢與語，而帝改服觀之。孝伯目帝不輟，及出，謂人曰：「張侯側有人風骨視瞻，非常士也。」二十八年，爲都督、江州刺史。時緣江蠻爲寇，文帝遣太子步兵校尉沈慶之等伐之，使上總統眾軍。
</p>
<p class="em2" id="p172"><a class="gg-link" href="#p172" onclick="return changeColor(this);"></a>
三十年正月，出次西陽之五洲，會元凶弒逆，上率眾入討。荊州刺史南譙王義宣、雍州刺史臧質並舉義兵。
</p>
<p class="em2" id="p173"><a class="gg-link" href="#p173" onclick="return changeColor(this);"></a>
三月乙未，建牙于軍門。是時多不悉舊儀，有一翁斑白，自稱少從武帝征伐，頗悉其事，因使指麾，事畢，忽失所在。自冬至春，常東北風，連陰不霽，其日牙立之後，風轉而西南，景色開霽，有紫雲二蔭于牙上。
</p>
<p class="em2" id="p174"><a class="gg-link" href="#p174" onclick="return changeColor(this);"></a>
四月辛酉，上次溧洲。丙寅，次江寧。丁卯，大將軍江夏王義恭來奔，奉表上尊號。戊辰，上至新亭。己巳，即皇帝位，大赦，改文帝號諡。以大將軍江夏王義恭爲太尉、南徐州刺史。庚午，以荊州刺史南譙王義宣爲中書監、丞相、揚州刺史，並錄尚書六條事。以安東將軍隨王誕爲衛將軍、荊州刺史。加雍州刺史臧質車騎將軍、江州刺史。並開府儀同三司。<span class="jiaozhusup">「江州刺史」上各本有「以」字，在「並開府儀同三司」下。按宋書作「安東將軍隨王誕爲衛將軍、開府儀同三司、荊州刺史；雍州刺史臧質爲車騎將軍、開府儀同三司、江州刺史」。此不當有「以」字，今據刪。「江州刺史」亦移在「並」字上。「並」謂隨王誕、臧質並爲儀同三司。</span>撫軍將軍蕭思話爲尚書左僕射。壬申，以征虜將軍王僧達爲右僕射。改新亭爲中興亭。
</p>
<p class="em2" id="p175"><a class="gg-link" href="#p175" onclick="return changeColor(this);"></a>
夏五月乙亥，輔國將軍朱脩之剋東府。丙子，剋建鄴，<span class="jiaozhusup">「丙子」各本作「丙申」。按五月癸酉朔，初四日丙子，二十四日丙申。下文出初八日「庚辰」、初九日「辛巳」以至二十二日「甲午」諸日辰，則其前不得有「丙申」。建康實錄作「丙子」，是，今據改。</span>二凶及同逆並伏誅。庚辰，詔分遣大使巡省方俗。是日解嚴。辛巳，幸東府城。甲申，尊所生路淑媛爲皇太后。乙酉，立妃王氏爲皇后。壬辰，以太尉江夏王義恭爲太傅，領大司馬。甲午，謁初寧陵，曲赦建鄴二百里內，并蠲今年租稅。戊戌，以撫軍將軍南平王鑠爲司空，建平王宏爲尚書左僕射。
</p>
<p class="em2" id="p176"><a class="gg-link" href="#p176" onclick="return changeColor(this);"></a>
六月丙午，車駕還宮。初置殿門及上閤門屯兵。庚午，<span class="jiaozhusup">下有「辛未」。按元嘉三十年六月壬寅朔，辛未爲三十日，庚午當在辛未之前，即二十九日。</span>以丹陽尹褚湛之爲尚書右僕射。庚申，詔有司論功班賞各有差。辛酉，安西將軍、西秦河二州刺史吐谷渾拾寅進號鎮西大將軍、開府儀同三司。辛未，改封南譙王義宣爲南郡王，隨王誕爲竟陵王。
</p>
<p class="em2" id="p177"><a class="gg-link" href="#p177" onclick="return changeColor(this);"></a>
閏月丙子，遣兼散騎常侍樂詢等十五人巡行風俗。庚申，<span class="jiaozhusup">上有「閏月丙子」，下有「甲申」。按元嘉三十年閏六月壬申朔，初五日丙子，十三日甲申，中間有九日庚辰，無庚申。疑「庚申」爲「庚辰」之訛。</span>加太傅江夏王義恭錄尚書事，以荊州刺史竟陵王誕爲侍中、驃騎大將軍、開府儀同三司、揚州刺史。甲申，蠲尋陽、西陽郡租布三年。是月，置衛尉官。
</p>
<p class="em2" id="p178"><a class="gg-link" href="#p178" onclick="return changeColor(this);"></a>
秋七月辛丑朔，日有蝕之。辛酉，詔崇儉約，禁淫侈。己巳，司空南平王鑠薨，以侍中南郡王世子恢爲尚書右僕射。
</p>
<p class="em2" id="p179"><a class="gg-link" href="#p179" onclick="return changeColor(this);"></a>
冬十月癸未，聽訟於閱武堂。
</p>
<p class="em2" id="p180"><a class="gg-link" href="#p180" onclick="return changeColor(this);"></a>
十一月丙辰，停臺省眾官朔望問訊。丙寅，高麗國遣使朝貢。
</p>
<p class="em2" id="p181"><a class="gg-link" href="#p181" onclick="return changeColor(this);"></a>
十二月甲戌，省都水使者官，置水衡令官。癸未，以將置東宮，省太子率更令、步兵、翊軍校尉、旅賁中郎將、冗從僕射、左右積弩將軍官。中庶子、中舍人、庶子、舍人、洗馬各減舊員之半。
</p>
<p class="em2" id="p182"><a class="gg-link" href="#p182" onclick="return changeColor(this);"></a>
孝建元年春正月己亥朔，祀南郊，大赦，改元。壬戌，更鑄四銖錢。丙寅，立皇子子業爲皇太子，賜天下爲父後者爵一級。是月，起正光殿。
</p>
<p class="em2" id="p183"><a class="gg-link" href="#p183" onclick="return changeColor(this);"></a>
二月庚午，<span class="jiaozhusup">「庚午」各本作「庚子」。按是月戊辰朔，初三日庚午，無庚子，據宋書改。</span>豫州刺史魯爽，車騎將軍、江州刺史臧質，丞相、荊州刺史南郡王義宣，兗州刺史徐遺寶舉兵反。<span class="jiaozhusup">「遺」各本作「道」。張森楷南史校勘記：「宋書『道』作『遺』，據義宣及垣護之傳並作『遺寶』，則『道』字誤也。」按建康實錄作「遺」，今據改。</span>壬午，曲赦豫州。
</p>
<p class="em2" id="p184"><a class="gg-link" href="#p184" onclick="return changeColor(this);"></a>
三月己亥，<span class="jiaozhusup">「己亥」各本作「癸亥」。宋書「癸亥」下出「辛丑」，通鑑考異云：「按長曆是月戊戌朔，癸亥二十六日，辛丑乃四日也。當作己亥。」按是月己亥爲初二日。考異說是，今從改。</span>內外戒嚴。
</p>
<p class="em2" id="p185"><a class="gg-link" href="#p185" onclick="return changeColor(this);"></a>
夏五月甲寅，義宣等攻梁山，左衛將軍王玄謨大破之。己未，解嚴。癸亥，以吳興太守劉延孫爲尚書右僕射。
</p>
<p class="em2" id="p186"><a class="gg-link" href="#p186" onclick="return changeColor(this);"></a>
六月戊辰，臧質走至武昌，爲人所斬，傳首建鄴。甲戌，撫軍將軍柳元景進號撫軍大將軍，及鎮北大將軍沈慶之並開府儀同三司。癸未，罷南蠻校尉官。戊子，省錄尚書官。庚寅，義宣於江陵賜死。
</p>
<p class="em2" id="p187"><a class="gg-link" href="#p187" onclick="return changeColor(this);"></a>
秋七月丙申朔，日有蝕之，既。丙辰，大赦，賜文武爵一級。
</p>
<p class="em2" id="p188"><a class="gg-link" href="#p188" onclick="return changeColor(this);"></a>
冬十月戊寅，詔開建仲尼廟，制同諸侯之禮，詳擇爽塏，厚給祭秩。
</p>
<p class="em2" id="p189"><a class="gg-link" href="#p189" onclick="return changeColor(this);"></a>
十一月癸卯，復置都水使者官。始課南徐州僑人租。
</p>
<p class="em2" id="p190"><a class="gg-link" href="#p190" onclick="return changeColor(this);"></a>
是歲，魏興光元年。
</p>
<p class="em2" id="p191"><a class="gg-link" href="#p191" onclick="return changeColor(this);"></a>
二年春二月己丑，婆皇國遣使朝貢。丙寅，以南兗州刺史沈慶之爲左光祿大夫、開府儀同三司。
</p>
<p class="em2" id="p192"><a class="gg-link" href="#p192" onclick="return changeColor(this);"></a>
夏四月壬申，河南國遣使朝貢。
</p>
<p class="em2" id="p193"><a class="gg-link" href="#p193" onclick="return changeColor(this);"></a>
五月乙未，熒惑入南斗。戊戌，以湘州刺史劉遵考爲尚書右僕射。
</p>
<p class="em2" id="p194"><a class="gg-link" href="#p194" onclick="return changeColor(this);"></a>
六月甲子，以國哀除釋，大赦。
</p>
<p class="em2" id="p195"><a class="gg-link" href="#p195" onclick="return changeColor(this);"></a>
秋七月癸巳，立皇弟休祐爲山陽王、休茂爲海陵王、休業爲鄱陽王。己酉，槃槃國遣使朝貢。
</p>
<p class="em2" id="p196"><a class="gg-link" href="#p196" onclick="return changeColor(this);"></a>
八月庚申，雍州刺史武昌王渾有罪，廢爲庶人，自殺。辛酉，干陀利國遣使朝貢。<span class="jiaozhusup">「干」各本作「斤」。據夷貊傳改。按此「干陀利」宋書作「斤陀利」，實即一國。南史誤分爲二。</span>三吳饑，詔所在振貸。
</p>
<p class="em2" id="p197"><a class="gg-link" href="#p197" onclick="return changeColor(this);"></a>
九月丁亥，<span class="jiaozhusup">按孝建二年九月己丑朔，是月無丁亥。</span>閱武於宣武場。
</p>
<p class="em2" id="p198"><a class="gg-link" href="#p198" onclick="return changeColor(this);"></a>
冬十月壬午，以揚州刺史竟陵王誕爲司空、南徐州刺史，以尚書左僕射建平王宏爲尚書令。
</p>
<p class="em2" id="p199"><a class="gg-link" href="#p199" onclick="return changeColor(this);"></a>
十一月辛亥，高麗國遣使朝貢。
</p>
<p class="em2" id="p200"><a class="gg-link" href="#p200" onclick="return changeColor(this);"></a>
是歲，魏太安元年。
</p>
<p class="em2" id="p201"><a class="gg-link" href="#p201" onclick="return changeColor(this);"></a>
三年春正月庚寅，立皇弟休範爲順陽郡王，休若爲巴陵郡王。戊戌，立皇子子尚爲西陽郡王。辛丑，祀南郊。以驃騎將軍建昌忠公到彥之，衛將軍、左光祿大夫新建文宣侯王華，豫寧文侯王曇首配饗文帝廟庭。壬子，皇太子納妃。甲寅，大赦。群臣上禮。
</p>
<p class="em2" id="p202"><a class="gg-link" href="#p202" onclick="return changeColor(this);"></a>
二月丁丑，制朔望臨西堂，接群下，受奏事。
</p>
<p class="em2" id="p203"><a class="gg-link" href="#p203" onclick="return changeColor(this);"></a>
閏三月癸酉，鄱陽王休業薨。
</p>
<p class="em2" id="p204"><a class="gg-link" href="#p204" onclick="return changeColor(this);"></a>
夏四月甲子，<span class="jiaozhusup">按孝建三年四月乙酉朔，是月無甲子。</span>初禁人車及酒肆器用銅。
</p>
<p class="em2" id="p205"><a class="gg-link" href="#p205" onclick="return changeColor(this);"></a>
五月辛酉，制荊、徐、兗、豫、雍、青、冀七州統內，家有馬一匹者，蠲復一丁。
</p>
<p class="em2" id="p206"><a class="gg-link" href="#p206" onclick="return changeColor(this);"></a>
秋九月壬戌，以丹陽尹劉遵考爲尚書右僕射。<span class="jiaozhusup">「右」各本作「左」。按宋書大明三年春正月己丑紀：「尚書右僕射劉遵考爲領軍將軍」，則作「右」是，據通鑑改。</span>
</p>
<p class="em2" id="p207"><a class="gg-link" href="#p207" onclick="return changeColor(this);"></a>
冬十月丙午，太傅江夏王義恭進位太宰，領司徒。
</p>
<p class="em2" id="p208"><a class="gg-link" href="#p208" onclick="return changeColor(this);"></a>
大明元年春正月辛亥朔，大赦，改元。庚午，都下雨水。辛未，遣使檢行，賜以樵米。
</p>
<p class="em2" id="p209"><a class="gg-link" href="#p209" onclick="return changeColor(this);"></a>
三月壬戌，制大臣加班劍者不得入宮城門。
</p>
<p class="em2" id="p210"><a class="gg-link" href="#p210" onclick="return changeColor(this);"></a>
夏四月，都下疾疫。丙申，遣使巡，賜給醫藥；死而無收斂者，官爲斂埋。
</p>
<p class="em2" id="p211"><a class="gg-link" href="#p211" onclick="return changeColor(this);"></a>
五月，吳興、義興大水，人飢。乙卯，遣使開倉振卹。癸酉<span class="jiaozhusup">下有丙寅。按大明元年五月己酉朔，十八日丙寅，二十五日癸酉，癸酉不應在丙寅前。</span>，聽訟于華林園。自是，非巡狩軍役，則車駕歲三臨訊。丙寅，芳香琴堂東西有雙橘連理，景陽樓上層西南梁栱間有紫氣，清暑殿西甍鴟尾中央生嘉禾，一株五莖。改景陽樓爲慶雲樓，清暑殿爲嘉禾殿，芳香琴堂爲連理堂。乙亥，以輔國將軍梁瑾蔥爲河州刺史，封宕昌王。
</p>
<p class="em2" id="p212"><a class="gg-link" href="#p212" onclick="return changeColor(this);"></a>
秋七月辛未，土斷雍州諸僑郡縣。
</p>
<p class="em2" id="p213"><a class="gg-link" href="#p213" onclick="return changeColor(this);"></a>
九月，建康、秣陵二縣各置都官從事一人，司水、火、劫、盜。
</p>
<p class="em2" id="p214"><a class="gg-link" href="#p214" onclick="return changeColor(this);"></a>
冬十月甲辰，以百濟王餘慶爲鎮東大將軍。
</p>
<p class="em2" id="p215"><a class="gg-link" href="#p215" onclick="return changeColor(this);"></a>
十二月丁亥，改封順陽王休範爲桂陽王。
</p>
<p class="em2" id="p216"><a class="gg-link" href="#p216" onclick="return changeColor(this);"></a>
二年春正月辛亥，祀南郊。丙辰，復郡縣田秩，并九親祿奉。壬戌，拜初寧陵。
</p>
<p class="em2" id="p217"><a class="gg-link" href="#p217" onclick="return changeColor(this);"></a>
二月丙戌，衛將軍、尚書令建平王宏以本號開府儀同三司，以丹陽尹褚湛之爲尚書左僕射。
</p>
<p class="em2" id="p218"><a class="gg-link" href="#p218" onclick="return changeColor(this);"></a>
三月丁未，尚書令建平王宏薨。乙卯，以田農要月，命太官停殺牛。
</p>
<p class="em2" id="p219"><a class="gg-link" href="#p219" onclick="return changeColor(this);"></a>
夏四月甲申，立皇子子綏爲安陸王。辛丑，地震。
</p>
<p class="em2" id="p220"><a class="gg-link" href="#p220" onclick="return changeColor(this);"></a>
六月戊寅，增置吏部尚書一人，省五兵尚書官。丁亥，加左光祿大夫何尚之開府儀同三司。
</p>
<p class="em2" id="p221"><a class="gg-link" href="#p221" onclick="return changeColor(this);"></a>
秋八月丙戌，中書令王僧達下獄死。
</p>
<p class="em2" id="p222"><a class="gg-link" href="#p222" onclick="return changeColor(this);"></a>
九月壬戌，襄陽大水，遣使巡行振卹。庚午，置武衛將軍、武騎常侍官。
</p>
<p class="em2" id="p223"><a class="gg-link" href="#p223" onclick="return changeColor(this);"></a>
冬十二月己亥，制諸王及妃主庶姓位從公者，喪事聽設凶門，餘悉斷。
</p>
<p class="em2" id="p224"><a class="gg-link" href="#p224" onclick="return changeColor(this);"></a>
是歲，河南、高麗、林邑等國並遣使朝貢。
</p>
<p class="em2" id="p225"><a class="gg-link" href="#p225" onclick="return changeColor(this);"></a>
三年春正月己丑，以領軍將軍柳元景爲尚書令。
</p>
<p class="em2" id="p226"><a class="gg-link" href="#p226" onclick="return changeColor(this);"></a>
二月乙卯，以揚州所統六郡爲王畿，以東揚州爲揚州。甲子，復置廷尉監官。
</p>
<p class="em2" id="p227"><a class="gg-link" href="#p227" onclick="return changeColor(this);"></a>
夏四月乙卯，司空、南兗州刺史竟陵王誕有罪，貶爵，誕不受命，據廣陵反。以沈慶之爲車騎大將軍、開府儀同三司、南兗州刺史，討誕。
</p>
<p class="em2" id="p228"><a class="gg-link" href="#p228" onclick="return changeColor(this);"></a>
秋七月己巳，<span class="jiaozhusup">「七月」各本作「八月」，「己巳」南監本、局本並作「乙巳」。按七月丁卯朔，有己巳，無乙巳。八月丙申朔，有乙巳，無下文之辛未、丙子、丙戌。宋書作「秋七月己巳」，今據改。</span>剋廣陵城，斬誕，悉誅城內男丁，以女口爲軍賞。是日解嚴。辛未，大赦。丙子，以丹陽尹劉秀之爲尚書右僕射。丙戌，加南兗州刺史沈慶之位司空。
</p>
<p class="em2" id="p229"><a class="gg-link" href="#p229" onclick="return changeColor(this);"></a>
九月壬辰，於玄武湖北立上林苑。甲午，移南郊壇於牛頭山，以正陽位。
</p>
<p class="em2" id="p230"><a class="gg-link" href="#p230" onclick="return changeColor(this);"></a>
冬十一月甲子，立皇后蠶宮於西郊。
</p>
<p class="em2" id="p231"><a class="gg-link" href="#p231" onclick="return changeColor(this);"></a>
十二月辛酉，置謁者僕射官。
</p>
<p class="em2" id="p232"><a class="gg-link" href="#p232" onclick="return changeColor(this);"></a>
是歲，婆皇、河西、高麗、肅慎等國各遣使朝貢。西域獻舞馬。
</p>
<p class="em2" id="p233"><a class="gg-link" href="#p233" onclick="return changeColor(this);"></a>
四年春正月辛未，祀南郊。甲戌，宕昌國遣使朝貢。乙亥，親耕藉田，大赦。庚寅，立皇子子勛爲晉安王，子房爲尋陽王，子頊爲歷陽王，子鸞爲襄陽王。
</p>
<p class="em2" id="p234"><a class="gg-link" href="#p234" onclick="return changeColor(this);"></a>
三月甲申，皇后親桑于西郊。
</p>
<p class="em2" id="p235"><a class="gg-link" href="#p235" onclick="return changeColor(this);"></a>
夏四月丙午，詔四時供限，詳減太半。辛亥，太宰江夏王義恭等表請封岱宗，詔不從。辛酉，詔以都下疾疫，遣使存問，并給醫藥。其亡者隨宜賑卹。
</p>
<p class="em2" id="p236"><a class="gg-link" href="#p236" onclick="return changeColor(this);"></a>
五月丙戌，尚書左僕射褚湛之卒。
</p>
<p class="em2" id="p237"><a class="gg-link" href="#p237" onclick="return changeColor(this);"></a>
秋七月甲戌，左光祿大夫、開府儀同三司何尚之薨。<span class="jiaozhusup">「左」各本並脫。按大明二年六月丁亥紀：「加左光祿大夫何尚之開府儀同三司」，據宋書補。</span>
</p>
<p class="em2" id="p238"><a class="gg-link" href="#p238" onclick="return changeColor(this);"></a>
八月，雍州大水，甲寅，遣加賑卹。
</p>
<p class="em2" id="p239"><a class="gg-link" href="#p239" onclick="return changeColor(this);"></a>
九月丁亥，改封襄陽王子鸞爲新安王。
</p>
<p class="em2" id="p240"><a class="gg-link" href="#p240" onclick="return changeColor(this);"></a>
冬十月庚寅，遣新除司空沈慶之討緣江蠻。
</p>
<p class="em2" id="p241"><a class="gg-link" href="#p241" onclick="return changeColor(this);"></a>
十一月戊辰，改細作署令爲左右御府令。丙戌，復置大司農官。
</p>
<p class="em2" id="p242"><a class="gg-link" href="#p242" onclick="return changeColor(this);"></a>
十二月辛丑，幸廷尉寺，宥繫囚。魏遣使通和。丁未，幸建康縣，原放獄囚。倭國遣使朝貢。
</p>
<p class="em2" id="p243"><a class="gg-link" href="#p243" onclick="return changeColor(this);"></a>
是歲，魏和平元年。
</p>
<p class="em2" id="p244"><a class="gg-link" href="#p244" onclick="return changeColor(this);"></a>
五年春正月戊午朔，華雪降，散爲六出，上悅，以爲瑞。
</p>
<p class="em2" id="p245"><a class="gg-link" href="#p245" onclick="return changeColor(this);"></a>
二月癸巳，閱武，軍幢以下，普加班錫，多所原宥。
</p>
<p class="em2" id="p246"><a class="gg-link" href="#p246" onclick="return changeColor(this);"></a>
三月甲戌，行幸江乘，遣祭故太保王弘、光祿大夫王曇首墓。
</p>
<p class="em2" id="p247"><a class="gg-link" href="#p247" onclick="return changeColor(this);"></a>
夏四月癸巳，改封西陽王子尚爲豫章王。丙申，加尚書令柳元景左光祿大夫、開府儀同三司。丙午，雍州刺史海陵王休茂殺司馬庾深之，舉兵反，參軍尹玄慶起義，斬之，傳首建鄴。
</p>
<p class="em2" id="p248"><a class="gg-link" href="#p248" onclick="return changeColor(this);"></a>
五月，起明堂於國學南丙巳之地。癸亥，制帝室期親，官非祿官者，月給錢十萬。
</p>
<p class="em2" id="p249"><a class="gg-link" href="#p249" onclick="return changeColor(this);"></a>
秋七月丁卯，高麗國遣使朝貢。庚午，曲赦雍州。
</p>
<p class="em2" id="p250"><a class="gg-link" href="#p250" onclick="return changeColor(this);"></a>
八月戊子，立皇子子仁爲永嘉王，子真爲始安王。己丑，詔以來歲修葺庠序，旌延國冑。庚寅，制方鎮所假白板郡縣，年限依臺除，食祿三分之一，不給送故。衛將軍東海王褘以本號開府儀同三司。
</p>
<p class="em2" id="p251"><a class="gg-link" href="#p251" onclick="return changeColor(this);"></a>
九月甲寅，日有蝕之。丁卯，行幸琅邪郡，原遣囚繫。庚午，河、濟清。
</p>
<p class="em2" id="p252"><a class="gg-link" href="#p252" onclick="return changeColor(this);"></a>
閏月丙申，初立馳道，自閶闔門至于朱雀門，又自承明門至于玄武湖。壬寅，改封歷陽王子頊爲臨海王。
</p>
<p class="em2" id="p253"><a class="gg-link" href="#p253" onclick="return changeColor(this);"></a>
冬十月甲寅，以南徐州刺史劉延孫爲尚書左僕射。
</p>
<p class="em2" id="p254"><a class="gg-link" href="#p254" onclick="return changeColor(this);"></a>
十二月壬申，以領軍將軍劉遵考爲尚書右僕射。甲戊，制天下人戶歲輸布四匹。
</p>
<p class="em2" id="p255"><a class="gg-link" href="#p255" onclick="return changeColor(this);"></a>
六年春正月辛卯，祀南郊。是日，又宗祀文皇帝于明堂，以配上帝。大赦。乙未，置五官中郎將、左右中郎將官。
</p>
<p class="em2" id="p256"><a class="gg-link" href="#p256" onclick="return changeColor(this);"></a>
二月乙卯，復百官祿。
</p>
<p class="em2" id="p257"><a class="gg-link" href="#p257" onclick="return changeColor(this);"></a>
三月庚寅，立皇子子元爲邵陵王。壬寅，以倭世子興爲安東將軍、倭國王。
</p>
<p class="em2" id="p258"><a class="gg-link" href="#p258" onclick="return changeColor(this);"></a>
夏四月庚申，新作大航門。
</p>
<p class="em2" id="p259"><a class="gg-link" href="#p259" onclick="return changeColor(this);"></a>
五月丙戌，置凌室于覆舟山，修藏冰之禮。
</p>
<p class="em2" id="p260"><a class="gg-link" href="#p260" onclick="return changeColor(this);"></a>
六月辛酉，尚書左僕射劉延孫卒。
</p>
<p class="em2" id="p261"><a class="gg-link" href="#p261" onclick="return changeColor(this);"></a>
秋七月甲申，地震，有聲如雷，兗州尤甚，於是魯郡山搖者二。乙未，立皇子子雲爲晉陵王。
</p>
<p class="em2" id="p262"><a class="gg-link" href="#p262" onclick="return changeColor(this);"></a>
八月乙丑，置清臺令官。
</p>
<p class="em2" id="p263"><a class="gg-link" href="#p263" onclick="return changeColor(this);"></a>
九月，制沙門致敬人主。乙未，以尚書右僕射劉遵考爲左僕射，以丹陽尹王僧朗爲右僕射。
</p>
<p class="em2" id="p264"><a class="gg-link" href="#p264" onclick="return changeColor(this);"></a>
冬十月丁卯，詔上林苑內士庶丘墓欲還合葬者，勿禁。
</p>
<p class="em2" id="p265"><a class="gg-link" href="#p265" onclick="return changeColor(this);"></a>
十一月己卯，陳留王曹虔秀薨。
</p>
<p class="em2" id="p266"><a class="gg-link" href="#p266" onclick="return changeColor(this);"></a>
七年春正月癸未，詔克日於玄武湖大閱水師，并巡江右，講武校獵。丁亥，以右衛將軍顏師伯爲尚書左僕射。
</p>
<p class="em2" id="p267"><a class="gg-link" href="#p267" onclick="return changeColor(this);"></a>
二月甲寅，車駕巡南豫、南兗二州。丁巳，校獵烏江。己未，登烏江縣六合山。壬戌，大赦，行幸所經，無出今年租布，賜人爵一級，女子百戶牛酒，郡守邑宰及人夫從蒐者，普加霑賚。又詔蠲歷陽郡租輸三年，遣使巡慰，問人疾苦。癸亥，行幸尉氏，觀溫泉。壬申，車駕至都，拜二廟，乃還宮。
</p>
<p class="em2" id="p268"><a class="gg-link" href="#p268" onclick="return changeColor(this);"></a>
夏四月甲子，詔自今非臨軍戰陣，一不得專殺；其罪入重辟者，<span class="jiaozhusup">「入」各本作「人」，形近而訛，今改正。按宋書作「甚」，通鑑作「應」。</span>皆依舊先上須報，有司嚴加聽察，犯者以殺人罪論。
</p>
<p class="em2" id="p269"><a class="gg-link" href="#p269" onclick="return changeColor(this);"></a>
五月丙子，詔自今刺史守宰動人興軍，皆須手詔施行；<span class="jiaozhusup">「手」各本作「守」。王懋竑讀書記疑：「『守』當作『手』。」按宋書作「手」，今據改。</span>惟邊隅外警及姦釁內發，變起倉卒者，不從此例。
</p>
<p class="em2" id="p270"><a class="gg-link" href="#p270" onclick="return changeColor(this);"></a>
六月戊申，蠕蠕、高麗等國並遣使朝貢。
</p>
<p class="em2" id="p271"><a class="gg-link" href="#p271" onclick="return changeColor(this);"></a>
秋七月乙亥，進高麗王高璉位車騎大將軍、開府儀同三司。
</p>
<p class="em2" id="p272"><a class="gg-link" href="#p272" onclick="return changeColor(this);"></a>
八月乙丑，立皇子子孟爲淮南王、子產爲臨賀王。車駕幸建康、秣陵縣訊獄囚。
</p>
<p class="em2" id="p273"><a class="gg-link" href="#p273" onclick="return changeColor(this);"></a>
九月庚寅，以南徐州刺史新安王子鸞爲兼司徒。乙未，幸廷尉訊獄囚。丙申，立皇子子嗣爲東平王。
</p>
<p class="em2" id="p274"><a class="gg-link" href="#p274" onclick="return changeColor(this);"></a>
冬十月壬寅，皇太子冠，賜王公以下帛各有差。戊申，車駕巡南豫州，奉太后以行。癸丑，行幸江寧縣訊獄囚。加車騎將軍、揚州刺史豫章王子尚開府儀同三司。癸亥，以開府儀同三司東海王褘爲司空，加中軍將軍義陽王昶開府儀同三司。己巳，校獵於姑孰。
</p>
<p class="em2" id="p275"><a class="gg-link" href="#p275" onclick="return changeColor(this);"></a>
十一月丙子，曲赦南豫州殊死以下。巡幸所經，詳減今歲田租。乙酉，詔祭晉大司馬桓溫、征西將軍毛璩墓。上於行所訊溧陽、永世、丹陽縣囚。癸巳，祀梁山，大閱水師。於中江，有白雀二集華蓋，有司奏改元爲神雀，詔不許。乙未，原放行獄徒繫。浙江東諸郡大旱。
</p>
<p class="em2" id="p276"><a class="gg-link" href="#p276" onclick="return changeColor(this);"></a>
十二月壬寅，遣使開倉賑卹，聽受雜物當租。丙午，行幸歷陽。甲寅，大赦，賜歷陽郡女子百戶牛酒，蠲郡租十年。己未，加太宰江夏王義恭尚書令。於博望梁山立雙闕。癸亥，至自歷陽。<span class="jiaozhusup">「癸亥」各本作「癸未」。按十二月辛丑朔，二十三日癸亥，無癸未，據宋書改。</span>
</p>
<p class="em2" id="p277"><a class="gg-link" href="#p277" onclick="return changeColor(this);"></a>
八年春正月辛巳，祀南郊。是日，還宗祀文帝于明堂。甲戌，詔曰：「東境去歲不稔，宜廣商貨，遠近販鬻米粟者，可停道中雜稅。其以仗自防，悉勿禁。」
</p>
<p class="em2" id="p278"><a class="gg-link" href="#p278" onclick="return changeColor(this);"></a>
夏閏五月壬寅，以太宰江夏王義恭領太尉。庚申，帝崩於玉燭殿，時年三十五。七月丙午，葬于丹陽秣陵縣巖山景寧陵。
</p>
<p class="em2" id="p279"><a class="gg-link" href="#p279" onclick="return changeColor(this);"></a>
帝末年爲長夜之飲，每旦寢興，盥嗽畢，仍復命飲，俄頃數斗，憑几惛睡，若大醉者。或外有奏事，便肅然整容，無復酒色。外內服其神明，莫敢弛惰。
</p>
<p class="em2" id="p280"><a class="gg-link" href="#p280" onclick="return changeColor(this);"></a>
前廢帝諱子業，小字法師，孝武帝長子也。元嘉二十六年正月甲申生。孝武鎮尋陽，帝留都下。三十年，孝武入伐，元凶囚帝於侍中下省，將加害者數矣，卒得無恙。及孝武踐阼，立爲皇太子。始未之東宮，中庶子、二率並入直永福省。大明二年，出居東宮。<span class="jiaozhusup">各本脫「居」字，據冊府元龜二六七補。</span>七年，加元服。
</p>
<p class="em2" id="p281"><a class="gg-link" href="#p281" onclick="return changeColor(this);"></a>
八年閏五月庚申，<span class="jiaozhusup">「庚申」各本作「庚午」。按是月戊戌朔，無庚午。孝武紀作「庚申」，今據改。</span>孝武崩，其日，太子即皇帝位，大赦。加驃騎大將軍柳元景尚書令。甲子，置錄尚書官，以太宰江夏王義恭錄尚書事，加驃騎大將軍柳元景開府儀同三司。
</p>
<p class="em2" id="p282"><a class="gg-link" href="#p282" onclick="return changeColor(this);"></a>
秋七月庚戌，婆皇國遣使朝貢。崇皇太后爲太皇太后，皇后曰皇太后。乙卯，罷南北二馳道，改孝建以來所變制度，還依元嘉。丙辰，追崇獻妃爲獻皇后。
</p>
<p class="em2" id="p283"><a class="gg-link" href="#p283" onclick="return changeColor(this);"></a>
八月己丑，皇太后崩。<span class="jiaozhusup">「己丑」各本作「乙丑」。按是月丁卯朔，無乙丑，據建康實錄及通鑑改。</span>
</p>
<p class="em2" id="p284"><a class="gg-link" href="#p284" onclick="return changeColor(this);"></a>
九月乙卯，文穆皇后祔葬景寧陵。
</p>
<p class="em2" id="p285"><a class="gg-link" href="#p285" onclick="return changeColor(this);"></a>
冬十二月乙酉，以尚書左僕射顏師伯爲尚書僕射。<span class="jiaozhusup">「左」各本作「右」。按孝武大明七年春正月丁亥紀：「以右衛將軍顏師伯爲尚書左僕射」，今據改。</span>壬辰，以王畿諸郡爲揚州，以揚州爲東揚州。癸巳，加車騎將軍、揚州刺史豫章王子尚位司徒。
</p>
<p class="em2" id="p286"><a class="gg-link" href="#p286" onclick="return changeColor(this);"></a>
去歲及是歲，東諸郡大旱，甚者米一斗數百，都下亦至百餘，餓死者十六七。孝建以來，又立錢署鑄錢，百姓因此盜鑄，錢轉僞小，商貨不行。
</p>
<p class="em2" id="p287"><a class="gg-link" href="#p287" onclick="return changeColor(this);"></a>
景和元年春正月乙未朔，大赦，改元爲永光。乙巳，省諸州臺傳。
</p>
<p class="em2" id="p288"><a class="gg-link" href="#p288" onclick="return changeColor(this);"></a>
二月乙丑，減州郡縣田祿之半。庚寅，鑄二銖錢。
</p>
<p class="em2" id="p289"><a class="gg-link" href="#p289" onclick="return changeColor(this);"></a>
夏五月，魏文成皇帝崩。
</p>
<p class="em2" id="p290"><a class="gg-link" href="#p290" onclick="return changeColor(this);"></a>
秋八月庚午，以尚書僕射顏師伯爲左僕射，吏部尚書王景文爲右僕射。癸酉，帝自率宿衛兵誅太宰江夏王義恭、尚書令柳元景、左僕射顏師伯、廷尉劉德願。改元爲景和。甲戌，以司徒、揚州刺史豫章王子尚領尚書令。乙亥，帝釋素服，御錦衣。以始興公沈慶之爲太尉。庚辰，以石頭城爲長樂宮，東府城爲未央宮。甲申，以北邸爲建章宮，南第爲長楊宮。己丑，復立南北二馳道。
</p>
<p class="em2" id="p291"><a class="gg-link" href="#p291" onclick="return changeColor(this);"></a>
九月癸巳，幸湖熟，奏鼓吹。戊戌，還宮。帝自以爲昔在東宮，不爲孝武所愛，及即位，將掘景寧陵，太史言於帝不利而止。乃縱糞於陵，肆罵孝武帝爲「{(虍@旦)鼻}奴」，又遣發殷貴嬪墓，忿其爲孝武所寵。初，貴嬪薨，武帝爲造新安寺，乃遣壞之。又欲誅諸遠近僧尼。辛丑，免南徐州刺史新安王子鸞爲庶人，賜死。丁未，加衛將軍湘東王彧開府儀同三司。己酉，車駕討徐州刺史義陽王昶，內外戒嚴，昶奔魏。戊午，解嚴。開百姓鑄錢。
</p>
<p class="em2" id="p292"><a class="gg-link" href="#p292" onclick="return changeColor(this);"></a>
冬十月癸亥，曲赦徐州。丁卯，東陽太守王藻下獄死。以文帝第十女新蔡公主爲貴嬪夫人，改姓謝氏。加武賁鈒戟，鸞輅龍旂，出警入蹕。矯言公主薨，空設喪事焉。乙酉，以豫州刺史山陽王休祐爲鎮軍大將軍、開府儀同三司。
</p>
<p class="em2" id="p293"><a class="gg-link" href="#p293" onclick="return changeColor(this);"></a>
十一月壬辰，寧朔將軍何邁下獄死。癸巳，殺新除太尉沈慶之。壬寅，立皇后路氏，四廂奏樂。曲赦揚、南徐二州。丁未，皇子生，少府劉矇之子也。大赦，贓污淫盜，悉皆原蕩，賜爲父後者爵一級。壬子，以護軍將軍建安王休仁爲驃騎大將軍、開府儀同三司。戊午，南平王敬猷、廬陵王敬先、安南侯敬深並賜死。<span class="jiaozhusup">「深」宋書作「淵」，此避唐諱改。</span>
</p>
<p class="em2" id="p294"><a class="gg-link" href="#p294" onclick="return changeColor(this);"></a>
時帝凶悖日甚，誅殺相繼，內外百官，不保首領。先是，訛言湘中出天子，帝將南巡荊、湘以厭之，期旦誅除四叔，然後發引。是夜湘東王彧與左右阮佃夫、王道隆、李道兒密結帝左右壽寂之、姜產之等十一人，謀共廢帝。先是，帝好遊華林園竹林堂，使婦人裸身相逐，有一婦人不從命，斬之。經少時，夜夢游後堂，有一女子罵曰：「帝悖虐不道，明年不及熟矣。」帝怒，於宮中求得似所夢者一人戮之。其夕復夢所戮女罵曰：「汝枉殺我，已訴上帝。」至是，巫覡云「此堂有鬼」。帝與山陰公主及六宮綵女數百人隨群巫捕鬼，屏除侍衛，帝親自射之。事畢，將奏靡靡之聲，壽寂之懷刀直入，姜產之爲副，諸姬迸逸，廢帝亦走。追及之，大呼：「寂！寂！」如此者三，手不能舉，乃崩於華光殿，時年十七。太皇太后令奉湘東王彧纂承皇統。於是葬帝於丹陽秣陵縣南郊壇西。
</p>
<p class="em2" id="p295"><a class="gg-link" href="#p295" onclick="return changeColor(this);"></a>
帝蜂目鳥喙，長頸銳下，幼而狷急，在東宮每爲孝武所責。孝武西巡，帝啟參承起居，書跡不謹，上詰讓之曰：「書不長進，此是一條耳。聞汝比素業都懈，狷戾日甚，何以頑固乃爾！」初踐阼，受璽紱，傲然無哀容。蔡興宗退而歎曰：「昔魯昭不戚，叔孫請死，國家之禍，其在此乎。」帝始猶難諸大臣及戴法興等，既殺法興，諸大臣莫不震懾。於是又誅群公，元、凱以下，皆被毆捶牽曳，內外危懼，殿省騷然。太后疾篤，遣呼帝，帝曰：「病人間多鬼，可畏，那可往！」太后怒，語侍者曰：「將刀來破我腹，那得生寧馨兒！」及太后崩後數日，帝夢太后謂曰：「汝不仁不孝，本無人君之相，子尚愚悖如此，亦非運祚所及。孝武險虐滅道，怨結人神，兒子雖多，並無天命；大命所歸，應還文帝之子。」故帝聚諸叔都下，慮在外爲患。
</p>
<p class="em2" id="p296"><a class="gg-link" href="#p296" onclick="return changeColor(this);"></a>
山陰公主淫恣過度，謂帝曰：「妾與陛下雖男女有殊，俱託體先帝，陛下後宮數百，妾惟駙馬一人，事不均平，一何至此！」帝乃爲立面首左右三十人，進爵會稽郡長公主，秩同郡王，湯沐邑二千戶，給鼓吹一部，加班劍二十人。帝每出，公主與朝臣常共陪輦。
</p>
<p class="em2" id="p297"><a class="gg-link" href="#p297" onclick="return changeColor(this);"></a>
帝少好讀書，頗識古事，粗有文才，自造孝武帝誄及雜篇章，往往有辭采。以魏武有發丘中郎將、摸金校尉，乃置此二官，以建安王休仁、山陽王休祐領之，其餘事跡，分見諸列傳。
</p>
<p class="em2" id="p298"><a class="gg-link" href="#p298" onclick="return changeColor(this);"></a>
論曰：文帝幼年特秀，自稟君德。及正位南面，歷年長久，綱維備舉，條禁明密，罰有恒科，爵無濫品。故能內清外晏，四海謐如。而授將遣師，事乖分閫。才謝光武，而遙制兵略，至於攻戰日時，咸聽成旨，雖覆師喪旅，將非韓、白，而延寇蹙境，抑此之由。及至言泄衾衽，難結凶豎，雖禍生非慮，蓋亦有以而然。夫盡人命以自養，蓋惟桀、紂之行；觀夫大明之世，其將盡人命乎。雖周公之才之美，亦當終之以亂，由此言之，得歿亦爲幸矣。至如廢帝之事，行著于篇，假以中才之君，有一於此，足以致霣，況乎兼斯眾惡，不亡其可得乎！
</p>
<br/>
</div></body></html>